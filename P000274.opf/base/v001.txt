མཁས་ཤིང་དངོས་གྲུབ་བརྙེས་པའི་རྡོ་རྗེའི་རིག་པ་འཛིན་དབང་འགྱུར་མེད་པདྨ་རྣམ་རྒྱལ་དཔལ་བཟང་པོ་སློབ་བརྒྱུད་དང་བཅས་པའི་རྣམ་ཐར་ཉུང་ངུར་བརྗོད་པ་ངོ་མཚར་ཟླ་བ་བདུད་རྩིའི་འཛུམ་ཕྲེང་ཞེས་བྱ་བ་བཞུགས་སོ། །
མཛད་པ་པོ། ༧སྐྱབས་རྗེ་དིལ་མགོ་མཁྱེན་བཙེ་རིན་པོ་ཆེ།
འཕོ་འགྱུརྃ་མཚན་མེདྃ་ཤིན་ཏུ་ཞི་བ་དང་པོའི་སངས་རྒྱས་ཀུན་ཏུ་བཟང༌། །སྐུ་དང་ཡེ་ཤེས་ཡོན་ཏན་རྨད་བྱུང་པྃདྨྃ་ལྟར་མཛེས་རྡོ་རྗེ་སེམས། །སྲིད་ལས་རྣམྃ་རྒྱལྃ་ཞི་བའི་མཐའ་སྒྲོལ་ཐུགས་རྗེའི་སྤྲུལ་བསྒྱུར་རིགས་ཀུན་བདག །རྡོ་རྗེའི་ཡེ་ཤེས་མངོན་སུམ་སྩོལ་མཛད་དཔལ་ལྡན་བླ་མ་རྒྱལ་གྱུར་ཅིག །མཆོག་གི་རྣམ་ཐར་ཀུན་བཟང་སྤྱོད་པ་འཕགས་པའི་བློས་ཀྱང་དཔོག་མིན་མོད། །དད་དང་མོས་གུས་ལྷག་པའི་སེམས་ཀྱིས་སྒྲོ་སྐུར་སྤངས་པའི་གཟུར་གནས་ངག །བཟང་པོའི་གསེར་བཞིན་འདི་ན་བཀོད་འདིས་བསྟན་འགྲོའི་དཔལ་གྱི་རྒྱན་གྱུར་ནས། །བདག་ཀྱང་སྐྱེ་ཀུན་བླ་མའི་ཞབས་ཏོག་མཉེས་པ་གསུམ་གྱིས་བསྒྲུབ་གྱུར་ཅིག །དེ་ལ་སྤྱིར་རྣམ་ཐར་ཞེས་པའི་སྒྲ་དོན་ནི་མོཀྵ་ཞེས་པའི་སྒྲ་ལས་དྲངས་ན། ཉེ་བསྒྱུར་ནི་སྔོན་མའི་མུ་ཅོར་གྲོལ་བ་ལའོ་ཞེས་པའི་བྱིངས་དོན་འཁོར་བ་དང་ངན་སོང་ལས་གྲོལ་བ་ལྟ་བུ་དང༌། མེ་ཏོག་རྒྱ་གྲོལ་ནས་ཁ་བྱེ་ཞིང་རྒྱས་པ་ལྟ་བུ་ལ་འཇུག་པས། འདིར་ཕྱི་མའི་དབང་དུ་བྱས་ཏེ་པདྨ་རྣམ་པར་རྒྱས་པ་ལྟར་ལོ་རྒྱུས་གསལ་བར་མཚོན་པའི་དོན་ཏོ། །གཞན་དུ་ཐུན་མོང་མ་ཡིན་པའི་སྒྲ་དོན། ཐར་པའི་རྣམ་པ་སྟེ་ཐར་པའི་འདྲ་འབག་ཅེས་བརྗོད་དེ། བླ་མ་སྐྱེས་བུ་དམ་པ་ཁྱད་པར་ཅན་གྱི་རྟོགས་པ་བརྗོད་པའི་དབུ་ཞབས་ཀྱི་དོན་མདོར་བསྡུ་ན། ཚོགས་ལམ་ནས་བཟུང་ལམ་ལྔ་ཡོངས་སུ་རྫོགས་པའི་བརྗོད་བྱ་རྗོད་བྱེད་དང་སྦྱར་དུ་ཡོད་པས་ན་གདམས་ངག་རྣམ་ཐར་གྱི་སྒོ་ནས་སྟོན་པ་ཞེས་གསུངས་པ་ལྟར་བདག་ཅག་གི་རྣམ་འདྲེན་དཔལ་ལྡན་བླ་མ་དམ་པ་དེ་ཉིད་ཀྱི་རྣམ་ཐར་སྙིང་པོ་སྒྲོ་སྐུར་དང་བྲལ་བར་རང་གཞན་དད་པའི་གསོས་སྨན་དང༌། སྔ་འགྱུར་རྒྱལ་བསྟན་རིན་པོ་ཆེའི་མཛེས་རྒྱན་དུ་བྲི་བ་ལ། སྤྱིར་སངས་རྒྱས་ཐམས་ཅད་མཉམ་པ་ཉིད་གསུམ་གྱི་ཆོས་དབྱིངས་ཟབ་མོའི་ཀློང་དུ་དགོངས་པ་ཐ་དད་དུ་མ་མཆིས་ཀྱང༌། སློབ་པ་ལམ་གྱི་ཐུགས་བསྐྱེད་དང་སྨོན་ལམ་གྱི་ཁྱད་པར་དང་གདུལ་བྱ་དང་འདུལ་བྱེད་ཀྱི་རྟེན་འབྲེལ་ལས་རྣམ་ཐར་དང་མཛད་པའི་བཀོད་པ་སྣ་ཚོགས་པ་འཇའ་ཚོན་དང་ཆུ་ཟླ་བཞིན་གཅིག་ཏུ་མ་ངེས་པས་ཕྱོགས་དུས་སེམས་ཅན་གྱི་དོན་མཛད་པའི་ཆ་ཤས་རེ་རེའང་བསམ་གྱིས་མི་ཁྱབ་པར་སྟོན་པ་བཞིན། སྐུ་གསུམ་ཞིང་ཁམས་རྒྱ་མཚོའི་བྱེ་བྲག་བསྐལ་བཟང་སངས་རྒྱས་སྟོང་གི་གདུལ་ཞིང་སྟོང་གསུམ་མི་མཇེད་ཀྱི་ཆ་ཤས་འཛམ་བུའི་གླིང་གི་བྱང་ཕྱོགས་བོད་གངས་ཅན་གྱི་བསྟན་པ་རྒྱ་མཚོའི་ཕྱི་མོ། གསང་སྔགས་སྔ་འགྱུར་གྱི་བསྟན་པའི་འབྱུང་གནས་སྟོད་དུ་རྡོར་སྨིན་གཉིས་བར་དུ་ཞེ་རྫོགས་གཉིས་སྨད་དུ་ཀཿདཔལ་གཉིས་ཞེས་གྲགས་པའི་བྱེ་བྲག་གསང་སྔགས་རྙིང་མ་བའི་གདན་ས་ཆེ་དགུའི་ཡ་གྱལ་ཞེ་ཆེན་བསྟན་གཉིས་དར་རྒྱས་གླིང་ཞེས་སྔ་འགྱུར་བཀའ་གཏེར་ཆོས་ཀྱི་རྒྱ་མཚོ་ཆེན་པོ་འཛིན་སྐྱོང་སྤེལ་གསུམ་གྱི་ཕྱག་རྗེས་བཀྲ་ཤིས་ཀྱི་རེ་ཁཱ་ཆེས་ཆེར་བཀྲ་བར་རྫོགས་ཆེན་རབ་འབྱམས་མཆོག་གི་སྤྲུལ་པའི་སྐུ་དང་རྒྱལ་ཚབ་སྤྲུལ་སྐུ་རྣམ་པ་གཉིས་སུ་བྱོན་པ་ལས་ཕྱི་མའི་རྣམ་ཐར་ཅུང་ཟད་འགོད་པ་ལ། སྐུ་ཕྲེང་དང་པོ་པདྨ་གསང་སྔགས་བསྟན་འཛིན་ཆོས་རྒྱལ་ནི། འཕགས་ཡུལ་གྲུབ་པའི་སློབ་དཔོན་ཆེན་པོ་པྲ་བྷ་ཧསྟི། གནུབས་སྟོན་ནམ་མཁའི་སྙིང་པོ། བླ་ཆེན་དགོངས་པ་རབ་གསལ། ལང་ལབ་བྱང་ཆུབ་རྡོ་རྗེ། རྗེ་བཙུན་ཏཱ་ར་ནཱ་ཐ། རིག་འཛིན་གཏེར་བདག་གླིང་པ་སོགས་ཀྱི་ཡེ་ཤེས་གཅིག་ཏུ་བསྡུས་པའི་རྣམ་འཕྲུལ་དུ་ལུང་གིས་ཟིན་ཅིང༌། སྐུའི་སྐྱེ་བ་གོང་མ་ཨ་མཇའ་བླ་མ་གྲུབ་དབང་པདྨ་རྒྱལ་མཚན་ཞེས་མདོ་ཁམས་ལྷོ་རྒྱུད་དུ་འཁྲུངས། དགུང་ལོ་བཅུ་གསུམ་པའི་ཐོག་ཆོས་བྲོས་ལ་བྱོན་ཏེ་ཚེ་རབས་ནས་འབྲེལ་བའི་བླ་མ་རབ་འབྱམས་བསྟན་པའི་རྒྱལ་མཚན་གྱི་ཞབས་པད་མཉེས་པ་གསུམ་གྱིས་བསྟེན་ནས་མཚན་པདྨ་རྒྱལ་མཚན་དུ་གསོལ་ནས་ལོ་དགུའི་བར་འབྲལ་མེད་དུ་འགྲོགས་ཤིང་གདམས་ངག་གི་ཞུན་མཐར་བཅད། རྗེ་རབ་འབྱམས་པ་གཤེགས་རྗེས། རྡོར་སྨིན་དུ་བྱོན་ནས་སྨིན་གྲོལ་མང་དུ་གསན་མཐར། ཁོང་རང་དགུང་གྲངས་ཉེར་དྲུག་ནས་བརྩམས་སྐབས་གསེང་ཕྲན་བུ་མ་གཏོགས་སྒྲུབ་པ་ཉམས་ལེན་ཁོ་ན་ལ་གཙོ་བོར་བཏོན་པས། ཁྱོན་དྲིལ་ལོ་མཚམས་ཞེ་བདུན་སོང༌། བར་སྐབས་རྣམས་སུ་རྗེ་རབ་འབྱམས་པའི་ཡང་སྲིད་ཁྲི་འདོན་དང་ཕྱིས་ཆོས་གྲྭ་ཆེན་པོ་འདི་ཉིད་བཞེངས་པའི་སྐབས་སོགས་སུ་ཞབས་ཏོག་ཕུལ་དུ་བྱུང་བར་མཛད་པས་ཆོས་སྡེ་འདི་ཉིད་ཚུགས་པའི་བདག་རྐྱེན་ཐུན་མིན་གྲུབ་དབང་འདི་དང༌། རྭ་ལོ་རྡོ་རྗེ་གྲགས་པའི་རྣམ་འཕྲུལ་སིབ་རྫོགས་ཆེན་བླ་མ་ཨོ་རྒྱན་བསམ་གཏན་སྐུ་ཕྲེང་གོང་འོག་ཡིན་པར་རབ་འབྱམས་གཉིས་པའི་རྣམ་ཐར་དུ་གསལ། བླ་མ་དང་ལྷག་པའི་ལྷས་རྗེས་སུ་བཟུང་བས་མི་མིན་འབྱུང་པོས་དམ་ལ་ཉན། དབུ་རལ་གྱིས་མཚོན་ཆ་བསྲུང་བ་སོགས་གྲུབ་པའི་རྟགས་མཚན་མངོན་དུ་བརྙེས། རྫོགས་ཆེན་སྣང་བཞིའི་ཉམས་བཞེས་མཐར་ཕྱིན་ནས་དགུང་གྲངས་དོན་ལྔ་ལ་སྐུ་གཤེགས་སྐབས་ས་གཡོ་བ་སོགས་སྐྱེས་བུ་དམ་པ་ས་ནས་སར་འཕར་བའི་ལམ་རྟགས་ཡ་མཚན་པ་དང༌། སྐུ་གདུང་ཞུགས་ལ་ཕུལ་བར་དབུ་ཐོད་མ་ཉམས་པར་བཛྲ་གུ་རུ་རང་བྱོན་གསལ་དག་དང༌། ཐུགས་ཞུན་ཐིགས་ལྕགས་གཅོད་དབང་མདོག་ཏུ་འགྲིལ་བ་སོགས་རྡོ་རྗེ་འཛིན་པ་མཆོག་གི་ཆེ་ཡོན་རྫོགས་པ་དེས། སྔར་རང་ཉིད་ཞལ་བཞུགས་དུས་ནས་ལུང་བསྟན་པ་བཞིན་དུ། མངའ་བདག་ཆོས་ཀྱི་རྒྱལ་པོའི་གདུང་བརྒྱུད་ཅིག་ཁམས་སུ་འཕོས་པར་གྲགས་ཤིང་སྤྲུལ་པའི་གཏེར་ཆེན་ཡོན་དགེ་གཏེར་སྨྱོན་མི་འགྱུར་རྡོ་རྗེ་སོགས་མཁས་གྲུབ་ཀྱི་སྐྱེས་ཆེན་དུ་མ་བྱོན་པའི་དཔོན་རྒྱུད་རིགས་རུས་ཆོ་འབྲང་ཕུན་སུམ་ཚོགས་པར་ལྕགས་འབྲུག་ཧོར་ཟླ་དང་པོའི་ཚེས་གཅིག་ལ་རིགས་ཞང་སེ་བོ་སྔགས་པ་ཉི་མ་ཐག་བརྟོད་ཀྱི་ཁྱིམ་དུ་ངོ་མཚར་བའི་ལྟས་དང་བཅས་ཏེ་འཁྲུངས། ཟླ་ངོ་མཐོང་ཙམ་ནས་ང་བླ་མ་པད་རྒྱལ་ཡིན་ཡང་ཡང་གསུངས་པ་དང༌། རབ་འབྱམས་སྐུ་ཕྲེང་གཉིས་པ་དང༌། སི་ཏུ་ཀུན་མཁྱེན་དྷརྨ་ཀ་ར་སོགས་ཀྱིས་ལུང་བསྟན་པ་བཞིན་གྲུབ་དབང་པདྨ་རྒྱལ་མཚན་གྱི་རྗེ་དབོན་སངས་རྒྱས་རབ་བརྟན་སོགས་ཀྱིས་གོང་མའི་གདན་ས་གཤང་ནག་རི་ཁྲོད་དུ་སྤྱན་དྲངས། དགུང་གྲངས་བདུན་པར་རྗེ་ཞེ་ཆེན་པ་ཆེན་པོར་གཙུག་ཕུད་ཕུལ་བས་མཚན་ཀུན་བཟང་བསྟན་པ་རབ་རྒྱས་སུ་གསོལ། སིབ་སྤྲུལ་པདྨ་དབང་རྒྱལ་གྱིས་གཙུག་ཕུད་བཞེས་ནས་མཚན་པདྨ་གསང་སྔགས་བསྟན་འཛིན་དུ་གསོལ། དགུང་གྲངས་བདུན་པའི་ཐོག་ནས་ཞེ་ཆེན་དུ་བྱོན་ནས་རབ་འབྱམས་གཉིས་པའི་ཞབས་པད་བསྟེན། མཛོད་ཆེན་བདུན། ངལ་གསོ་སྐོར་གསུམ། རཏ་གླིང་ཆོས་སྐོར། སྨིན་གླིང་ཟབ་གཏེར་སྐོར། བདེ་གཤེགས་ཀུན་འདུས་ཀྱི་དབང་ཁྲིད། རྗེ་རང་གི་བཀའ་འབུམ་གྱི་ལྗགས་ལུང་སོགས་སྨིན་རྒྱས་སུ་གསན་ནས་བླ་སློབ་སྐྱེ་བ་དུ་མར་འབྲེལ་བ་དང་སྐུ་ཚེ་འདིར་ཡང་དོན་བརྒྱུད་ཀྱི་རྒྱལ་ས་འཛིན་པའི་རྟེན་འབྱུང་ལ་དགོངས་པས་དགྱེས་པའི་དབུགས་དབྱུང་བཅས་ཟབ་རྒྱས་ཀྱི་གདམས་པ་རྒྱ་མཚོ་ལྟ་བུས་རྗེས་སུ་བཟུང༌། ལྷག་པར་ཕུར་པ་ཡང་གསང་སྤུ་གྲིའི་སྒྲོལ་དབང་གི་སྐབས་སུ་བླ་མ་རྡོ་རྗེ་གཞོན་ནུའི་སྐུར་མངོན་སུམ་དུ་གཟིགས་ཤིང་རང་ཉིད་ལང་ལབ་བྱང་ཆུབ་རྡོ་རྗེ་ཡིན་པའི་ཐུགས་ཤེས་གསལ་པོར་འཁྲུངས། གཞན་ཡང་དུས་སྔ་ཕྱི་ཅི་རིགས་པར་གནུབས་ནམ་སྙིང༌། བླ་ཆེན་དགོངས་པ་རབ་གསལ། ཇོ་ནང་རྗེ་བཙུན། སྨིན་གླིང་གཏེར་ཆེན་སོགས་ངོས་ཟིན་པ་དང་མི་ཟིན་པའི་རྒྱལ་པོ། རབ་བྱུང༌། སྔགས་འཆང༌། གཏེར་སྟོན། ཁྱིམ་པ་བུད་མེད། རྣལ་འབྱོར་མ་སོགས་སྐུ་སྐྱེ་སྔ་མའི་བག་ཆགས་མང་པོ་སད་པའི་རྐྱེན་གྱིས་མཁྱེན་རྟོགས་ཀློང་རྡོལ། དགུང་ལོ་བརྒྱད་པའི་ཐོག་དག་པའི་སྣང་བར་གུ་རུ་རིན་པོ་ཆེ་མཇལ་ཞིང་གསོལ་བ་བཏབ་པས་གུ་རུའི་ཐུགས་ཀ་ནས་འཇའ་འོད་སྣ་ལྔའི་ཟེར་ཐག་འཕྲོས་པ་སྐུ་ལ་ཕོག་པའི་རྐྱེན་གྱིས་གུ་རུའི་སྐུ་དང་དབྱེར་མེད་དུ་འདྲེས་ནས་རིག་པ་གཏད་མེད་དུ་སོང་སྟེ་ཐུགས་རྒྱུད་ཀྱི་བྱིན་རླབས་འཕོས་པ་སོགས་དག་པའི་གཟིགས་སྣང་མཐའ་ཡས་པ་ཤར། དགུང་གྲངས་བཅུ་པའི་མཇུག་ཐོག་རྗེ་རབ་འབྱམས་པས་སྐུ་གསུང་ཐུགས་ཀྱི་བྱིན་རླབས་འཕོ་བའི་དབང་བསྐུར་དང་བཅས་ཏེ་དོན་གྱི་བསྟན་པ་གཏད་ནས་རྒྱལ་ཚབ་ཏུ་མངའ་གསོལ་ཏེ་སྤྲུལ་པ་བསྡུས་པས། བཅུ་གཅིག་ནས་གཞན་དོན་གྱི་ཕྲིན་ལས་བསྐྱངས། རྡོར་བྲག་ཞབས་དྲུང་པདྨ་སྐལ་བཟང་དབང་ཕྱུག་ནས་དག་སྣང་པདྨ་དྲག་པོའི་ཆོས་བདག་དང་ནམ་སྙིང་སྤྲུལ་པར་དབུགས་དབྱུང༌། མཚན་པདྨ་གསང་སྔགས་བསྟན་འཛིན་ཆོས་རྒྱལ་དུ་གསོལ་ཞིང་བསྟན་འགྲོའི་དོན་ཆེན་འགྲུབ་པར་ལུང་བསྟན། ཀཿཐོག་རྨོག་གྲུབ་ནམ་མཁའ་ཆོས་དབང་ནས་དག་སྣང་མཁའ་འགྲོ་བཀའ་བརྒྱད་ཀྱི་ཆོས་བདག་དང་སློབ་དཔོན་པྲ་བྷ་ཧསྟིའི་རྣམ་འཕྲུལ་དུ་ངོས་བཟུང་ནས་ཀེ་སྟོད་འགྱིང་བ་བྲག་དཀར་དུ་ཚེ་གཅིག་སྒྲུབ་ལ་གཞོལ་ན་ཟག་ཟད་འོད་སྐུར་གྲོལ་བར་ལུང་བསྟན། གཞན་ཡང་སྨིན་གླིང་དུ་ཕེབས་ནས་མཁན་ཆེན་ཨོ་རྒྱན་བསྟན་འཛིན་རྡོ་རྗེ། ཁྲི་ཆེན་ཕྲིན་ལས་རྣམ་རྒྱལ། དཔལ་རི་སྤྲུལ་སྐུ་པདྨ་ཆོས་འབྱོར་རྒྱ་མཚོ། ཀོང་པོ་གཏེར་ཆེན་སོགས་དམ་པ་རྣམས་ཀྱིས་བསླུ་མེད་རྡོ་རྗེའི་ལུང་གིས་མགྲིན་གཅིག་ཏུ་བསྔགས། སྔ་ཕྱི་ཅི་རིགས་པར་གོང་སྨོས་ཀྱི་དམ་པ་དེ་རྣམས་དང༌། མཁན་ཆེན་ཨོ་ཊི་ཡཱ་ན། གཙང་གྲུབ་ཆེན་པདྨ་བཤེས་གཉེན། ལྕགས་ཟམ་བསྟན་འཛིན་ཡེ་ཤེས་ལྷུན་གྲུབ། རྫོགས་སྤྲུལ་ངེས་དོན་བསྟན་བཟང༌། ཀཿཐོག་དྲི་མེད་ཞིང་སྐྱོང༌། པཎ་ཆེན་ཚེ་དབང་མཆོག་གྲུབ། ཀུན་བཟང་ངེས་དོན་དབང་པོ། རྗེ་དབོན་པདྨ་ཀུན་གྲོལ། འདྲེན་མཆོག་རིག་འཛིན་བཟང་པོ། ཕུ་ཁུང་པདྨ་རིན་ཆེན། གྲུབ་དབང་འཇིགས་མེད་ཕྲིན་ལས་འོད་ཟེར། འབར་ཆུང་འཇིགས་མེད་གོ་ཆ་སྐུ་མཆེད་སོགས་དང༌། སི་ཏུ་ཀུན་མཁྱེན་དྷརྨཱ་ཀ་ར། ཞྭ་ལུ་མཁན་ཆེན་ཀུན་དགའ་མཁྱེན་རབ། ར་ཉག་གྲུབ་ཆེན་བློ་བཟང་མཐུ་སྟོབས་སོགས་གྲུབ་མཐའ་རིས་མེད་ཁམས་བོད་ཀྱི་སྐྱེས་ཆེན་ལྔ་བཅུ་ཙམ་གྱི་ཞབས་པད་བསྟེན་ནས། ཟབ་རྒྱས་ཀྱི་གདམས་པ་མཐའ་ཡས་པ་གསན་ཅིང་ཐུགས་ཉམས་སུ་བསྟར་བས་སྣང་སྤྱོད་ཐམས་ཅད་དག་པ་ཡེ་ཤེས་ཀྱི་འཁོར་ལོར་འབྱམས་ཀླས་པས་གཟུང་འཛིན་གྱི་མཚན་མ་དབྱིངས་སུ་དག །མཉམ་བཞག་འོད་གསལ་རྣམ་པར་མི་རྟོག་པའི་ངང་ནས་རྗེས་ཐོབ་གང་ཤར་རང་གྲོལ་མཉམ་ཡངས་ཁྱབ་གདལ་གྱི་དགོངས་པ་རང་བྱུང་རང་བཞེངས་སུ་འཁྲུངས་པ་ལས་མཉམ་རྗེས་རེས་འཇོག་གི་ཤུན་པ་བུད་ནས་རིས་མེད་འོད་གསལ་འཁོར་ཡུག་གི་ཏིང་ངེ་འཛིན་ལ་རང་དབང་འབྱོར་ཏེ། གྲུབ་ཆེན་ས་ར་ཧ། ཨོ་རྒྱན་ཆེན་པོ། ཆོས་རྒྱལ་སྲོང་བཙན། ཡེ་ཤེས་མཚོ་རྒྱལ། ལྷ་ལུང་དཔལ་རྡོར། ལྷོ་བྲག་མར་པ། ཚར་ཆེན་བློ་གསལ་རྒྱ་མཚོ། སྨིན་གླིང་གཏེར་ཆེན་ཡབ་སྲས། རྗེ་བཙུན་བླ་མ་འགྱུར་མེད་ཀུན་བཟང་རྣམ་རྒྱལ་སོགས་རྒྱ་བོད་གྲུབ་བརྙེས་རིག་འཛིན་དུ་མས་དག་པ་ཡེ་ཤེས་ཀྱི་སྐུས་དབང་བསྐུར་བྱིན་གྱིས་བརླབས་ཤིང་རྗེས་སུ་གདམས་པའང་གནང༌། ཆེ་མཆོག་ཧེ་རུ་ཀཿ རྡོ་རྗེ་ཕུར་པ་སོགས་ཡི་དམ་གྱི་ལྷ་དང༌། སངས་རྒྱས་བྱང་སེམས་མང་པོའི་ཞལ་གཟིགས། མ་མོ་མཁའ་འགྲོ་ཐམས་ཅད་དབང་དུ་བསྡུས། རྡོ་རྗེ་ཆོས་སྐྱོང་རྣམས་ཀྱིས་ལས་ཀྱི་སྟངས་ཕུལ། དཀར་ཕྱོགས་ཀྱི་ལྷ་ཀླུ་གཞི་བདག་ཐམས་ཅད་བྲན་དུ་ཁོལ། ནག་ཕྱོགས་ཀྱི་མི་དང་མི་མ་ཡིན་པ་རྣམས་ཚར་བཅད་པ་སོགས་ལས་གང་བརྩམས་ཐོགས་མེད་དུ་འགྲུབ་པའི་མངོན་རྟགས་ཀུན་གྱི་མཐུན་སྣང་དུ་གྲུབ་པ་སོགས་ཀྱིས་དུས་མཉམ་གྱི་ཆེ་དགུ་ཕལ་ཆེར་གྱིས་ཞབས་ལ་གཏུགས་པས་སྐུ་བསོད་དང་སྙན་གྲགས་རྒྱས། ཆོས་སྡེ་འདིའི་འདུ་ཁང་དང་མགོན་ཁང་ཙམ་མ་གཏོགས་གཙུག་ལག་ཁང་རྟེན་དང་བརྟེན་པར་བཅས་པ་གསར་དུ་བསྐྲུན། འོག་མིན་གཉིས་པ་ཨོ་རྒྱན་སྨིན་གྲོལ་གླིང་གི་ཕྱག་བཞེས་ཇི་ལྟ་བ་བཞིན་དུ་སྤྲོས་བཅས་ཚེས་བཅུ་ཆེན་མོ་གཙོ་བོར་གྱུར་པའི་ཟླ་བ་དང་པོར་ཆོས་དབང་ཐུགས་རྗེ་ཆེན་པོ་ཡང་སྙིང་འདུས་པའི་སྒྲུབ་ཆེན་མཁན་ཆེན་ཨོ་ཌཱི་ཡཱ་ནའི་སྒྲུབ་ཁོག་ལྟར་དང༌། ས་ག་ཟླ་བར་བཀའ་བརྒྱད་བདེ་འདུས་ཀྱི་སྒྲུབ་ཆེན། ལོ་མཇུག་འཇམ་དཔལ་གཤིན་རྗེ་དྲེགས་འཇོམས་དང༌། བཀའ་བརྒྱད་ཁྲོ་རོལ་གྱི་གཏོར་བཟློག་བཅས། ཟླ་བ་ལྔ་པར་ཆོས་དབང་བླ་མ་གསང་འདུས་ཀྱི་སྤྲོས་བཅས་ཚེས་བཅུ་ཆེན་མོ་བཅས་དུས་མཆོད་ཆེན་པོ་ལྔ་རྗེས་འབྲེལ་དང་བཅས་པ་འོག་མིན་ཨོ་རྒྱན་སྨིན་གྲོལ་གླིང་གི་ཕྱག་བཞེས་ཇི་བཞིན་པའི་རྒྱུན་འཛུགས་ཐོག་སྤྲོས་བཅས་ཀྱི་ཡོ་བྱད་སོགས་གང་དགོས་ཁྱད་ཐོན་དང༌། ཉེར་མཁོའི་སྒྲུབ་དཀྱིལ་ཁྲིད་ཡིག་སོགས་ཆ་ཚང་སྤར་དུ་བསྒྲུབས། ཞེ་ཆེན་བྱང་འདྲེན་འགྱུར་མེད་དོན་གྲུབ་ཀྱིས་དབྱངས་ཡིག་ནག་འགྲོས་དང་ཐུགས་སྲས་དབང་ཆེན་འབུམ་གྱིས་སྒྲུབ་ཡིག་ཕྱག་བཞེས་ཀྱི་མ་དེབ་གསར་བཀོད་ཕྱིས་འཇམ་མགོན་རྣམ་པ་གཉིས་ཀྱིས་ཀྱང་ཁུངས་བཙུན་པའི་མཆོག་ཏུ་ཐུགས་རྟོན་ཞིང་བསྔགས་བརྗོད་མཛད། སྒྲུབ་སྡེ་བདེ་ཆེན་པདྨ་འོད་གླིང་གསར་དུ་བཏབ་ནས་སྤོང་བ་བསམ་གཏན་པ་བཅུ་གསུམ་རྒྱུན་འཇོག་དང༌། གཞན་ཡང༌། སིབ་དགོན་གསང་ཆེན་བཀྲ་ཤིས་ཆོས་གླིང༌། གཤང་ནག་རིག་འཛིན་མཁའ་སྤྱོད་གླིང༌། ཕུག་དགོན་ཆོས་འཁོར་བདེ་ཆེན་ལྷུན་པོ། སྒོ་མེ་དེང་སྐྱ་དགོན་གསང་སྔགས་གླིང༌། འཇུ་མོ་ཧོར་གསང་སྔགས་བཤད་སྒྲུབ་གླིང༌། ཉག་གཟུར་བ་ལྷ་འབུམ་དགོན་གསང་སྔགས་ཆོས་གླིང་རྣམས་སུ་གཙུག་ལག་ཁང་གསར་བཞེངས། རྙིང་པ་ཞིག་གསོས་མཆོད་ཐེབས་རྟེན་གསུམ་བསྩལ་བ་སོགས་མཐའ་ཡས། ལྕགས་ཁྱི་ལོར་གུ་རུ་རིན་པོ་ཆེས་ཞལ་གཟིགས་ནས་ལུང་བྱང་བསྩལ་བ། །པདྨས་བྱིན་རླབས་བདུད་འཇོམས་རོལ་པ་རྩལ། །ཁྱོད་ནི་ཚེ་སྔོན་ནམ་མཁའི་སྙིང་པོའོ། །བདག་ནི་སྣ་ཚོགས་སྐུར་སྟོན་པདྨ་འབྱུང༌། །ཁྱོད་ལ་རྟག་ཏུ་བྱིན་གྱིས་བརླབ་ཕྱིར་འོང༌། །ཁྱོད་ཀྱི་སེམས་ཉིད་ཡིད་བཞིན་ནོར་བུ་དེ། །རང་ངོ་ཤེས་ན་ང་ཉིད་ལོགས་སུ་མེད། །ཅེས་སོགས་ཁ་བྱང་ལུང་བསྟན་བསྩལ་བ་ལྟར་ཀེ་སྟོད་འགྱིང་བ་བྲག་དཀར་གནས་ཞལ་ཕྱེས། ཤིང་གླང་ལོར་དག་སྣང་ཁ་བྱང་ཕེབས་པ་བཞིན་གནས་མཆོག་སེངྒེ་གནམ་རྫོང་གནས་སྒོ་འབྱེད་པར་མཛད་པས་མཚོན་ཟབ་གཏེར་གྱི་ཁ་བྱང་ལུང་བསྟན་སྔ་རྗེས་མང་ཙམ་བྱུང་ཡང་སྙིགས་དུས་ཀྱི་སྐྱེ་བོའི་སྒྲོ་སྐུར་དང་བསྟན་པའི་མིག་རྐྱེན་སོགས་ལ་དགོངས་ནས་ཆེད་གཉེར་མ་མཛད། རབ་འབྱམས་གསུམ་པ་རིག་འཛིན་དཔལ་འབྱོར་རྒྱ་མཚོ་དང༌། རྒྱལ་ཚབ་རིན་པོ་ཆེ་རྣམ་པ་གཉིས་འདུལ་བའི་ཀུན་སྤྱོད་ཤིན་ཏུ་གཙང་བས་གཞིས་བྱེས་གང་དུ་ཕེབས་ཀྱང་རྒྱུད་ཆགས་གསུམ་པ་རྒྱུན་གསུང་དང༌། གསོ་སྦྱོང་ཡར་མར་གཉིས་མ་ཆགས་པར་སྟོན་འཁོར་ཐམས་ཅད་ཀྱིས་གནང་བར་མཛད། ལྷག་པར་བསྟན་རྒྱུན་ལ་དགོངས་པའི་འཆད་སྤེལ་སྤྱི་དང༌། བྱེ་བྲག་ཡང་གསང་རྫོགས་པ་ཆེན་པོ་སྡེ་གསུམ་སྙིང་པོའི་ཆོས་འཁོར་རྒྱ་ཆེར་བསྐོར་ཞིང༌། དེ་དག་ཀྱང་གང་ཟག་སོ་སོའི་བློ་རིམ་དང་འཚམས་པ་མྱོང་ཁྲིད་རྒྱུད་ལ་ཅི་སྨིན་ལ་གཙོ་བོར་མཛད་པས་ཞལ་སློབ་ཀྱང༌། པཎ་ཆེན་འགྱུར་མེད་མཐུ་སྟོབས་རྣམ་རྒྱལ་དང༌། ཀུན་སྤང་གྲུབ་ཆེན་ཤེས་རབ་ཡར་འཕེལ་ཏེ་ཟླ་བྲལ་གྱི་པཎ་གྲུབ་རྣམ་གཉིས་དང༌། གཞན་ཡང༌། རྣམ་འདྲེན་རྫོགས་ཆེན་བཞི་པ། རབ་འབྱམས་སྐུ་འཕྲེང་གོང་འོག །ཀཿཐོག་ཞིང་སྐྱོང་དང་རྨོག་ཚའི་ཡང་སྤྲུལ། དགེ་ཕྱག་རྣམ་གཉིས། ཉི་སྤྲུལ་གསུམ་པ། རྡོ་གྲུབ་ཆེན་རིན་པོ་ཆེ། གྲུབ་དབང་འཇིགས་མེད་གོ་ཆ། གླིང་རྗེ་དྲུང་རིན་པོ་ཆེ། ར་ཉག་གྲུབ་ཆེན། སྐུ་ཞབས་ཡེ་ཤེས་རྡོ་རྗེ། མགོ་ཚ་མཆོག་སྤྲུལ། གོང་གསལ་དགོན་ལག་རྣམས་ཀྱི་བླ་སྤྲུལ་དམ་པ་རྣམས་ཀྱིས་གཙོས་བསྟན་འཛིན་གྱི་སྐྱེས་ཆེན་བཟང་ལ་མང་བ་དང༌། བྱེ་བྲག་སྙིང་པོའི་སྒྲུབ་པ་ལྷུར་ལེན་པའི་སྤོང་བ་པ་སྐུ་ཚེ་རིལ་པོར་སྒྲུབ་པའི་རྒྱལ་མཚན་བསྟེན་པ་གྲུབ་ཆེན་འགྱུར་མེད་བསྟན་འཕེལ་དང༌། འགྱུར་མེད་མཐའ་ཡས། སློབ་དཔོན་ཧཱུྃ་ཀ་རའི་རྣམ་འཕྲུལ་དུ་ལུང་གིས་ཟིན་ཅིང་རིག་པ་ཚད་ཕེབས་ཀྱི་རྟགས་ཚད་མཐར་ཕྱིན་པ་མཁས་གྲུབ་འགྱུར་མེད་བསྟན་འཛིན་གྲགས་པ། ཉང་གི་རྟ་ནག་དང་སྨིན་གླིང་རྡོར་སེམས་བདེ་གཤེགས་ཀུན་འདུས་གར་ཚེ་འོད་དཔག་མེད་བཅས་ཀྱི་བསྙེན་པ་དུང་ཕྱུར་རེ་ཐེམ་ཞིང་དཔལ་རྟ་མགྲིན་གྱི་ཞལ་དངོས་སུ་མཐོང་ཞིང་རྟ་སྐད་འཚེར་བ་སྒྲུབ་གྲྭ་དེར་བཞུགས་པ་ཀུན་གྱིས་ཐོས་པ་གྲུབ་ཆེན་ཀུན་བཟང་ངག་དབང༌། ཆོས་དབང་ཡང་འདུས་ཀྱི་སྙིང་པོ་ཡིག་དྲུག་དུང་ཕྱུར་བཅོ་ལྔ་འགྲུབ་ཅིང༌། འཕགས་པ་སྤྱན་རས་གཟིགས་ཀྱི་ཞལ་བསྟན་པའི་བླ་མ་བསམ་གཏན། བླ་མའི་ཞབས་པད་མཉེས་པ་གསུམ་གྱིས་བསྙེན་ཅིང་སྐྱེ་འཆི་ལ་རང་དབང་ཐོབ་པ་བླ་མ་དབང་ཆེན་འབུམ། ཉམས་རྟོགས་མཐར་ཕྱིན་པའི་སྔགས་རམས་པ་ཀུན་བཟང་གསང་སྔགས་སོགས་བར་དོ་གསུམ་གང་རུང་དུ་གྲོལ་བའི་གདེང་ཚད་མངོན་དུ་བརྙེས་པའི་ཡང་དབེན་གྱི་གྲུབ་ཆེན་བཅུ་གསུམ་གྱིས་མཚོན་རྟོགས་པ་དོན་བརྒྱུད་ཀྱི་རྒྱལ་ས་ཟིན་ངེས་ཀྱི་བུ་སློབ་ཆེས་མང་ཞིང༌། ཐ་ན་དམ་པ་འདི་ཉིད་ལས་སྒོམ་ཁྲིད་སྣ་རེ་ཐོབ་པའི་གྲྭ་རྒན་དཀྱུས་མ་རྣམས་ཀྱང་འདའ་ཀ་བླ་མའི་སྣང་བ་འཆར་བ་དང་འདའ་ཚད་ཟིན་པ་སོགས་རྟགས་ཡ་མཚན་བརྒྱུད་མར་འོང་བ་ཐོས་སོ། །དེའི་ཡང་སྲིད་གཉིས་པ་ཨོ་རྒྱན་རང་བྱུང་རྡོ་རྗེ་ཚེ་དབང་གྲུབ་པ་རྩལ་ནི། ཟིལ་ཁྲོམ་གངས་ཀྱི་ར་བའི་བྱང་ཕྱོགས་སྟག་མཛེས་མཚོ་ཁར་ཁྱིམ་བདག་དཀྱུས་མ་ཞིག་ཏུ་སྐུ་འཁྲུངས་པ། རྡོར་སྨིན་སོགས་དམ་པ་དུ་མའི་ལུང་གིས་ཟིན་པ་ལྟར་གོང་མའི་ཆོས་ཁྲིར་མངའ་གསོལ། ཆུང་ངུ་ནས་སྔོན་གནས་རྗེས་དྲན་སོགས་དམ་པའི་རྣམ་ཐར་སྒྲིབ་མེད་དུ་གསལ། དབོན་སྤྲུལ་ཐུགས་རྗེའི་གཏེར་ཆེན་དང༌། རྫོགས་ཆེན་བཞི་པ། སྨིན་གླིང་ཁྲི་ཆེན་ཡིད་བཞིན་དབང་རྒྱལ། འཇིགས་མེད་རྒྱལ་བའི་མྱུ་གུ། ལྷ་འབྲང་དཔལ་ལྡན་ཆོས་རྒྱལ་སོགས་དམ་པ་དུ་མ་བསྟེན་ནས་གསན་བསམ་གྱི་སྒྲོ་འདོགས་བཅད། སྒོམ་སྒྲུབ་ཀྱིས་ཉམས་སུ་བླངས་པས་གནས་ལུགས་ཀྱི་རྟོགས་པ་འཁྲུངས། ལྷག་པའི་ལྷ་རབ་འབྱམས་ཀྱིས་ཞལ་བསྟན་ཅིང་རྗེས་སུ་བཟུང༌། བར་སྲིད་ཀྱི་རྣམ་ཤེས་དང་ལྷ་འདྲེའི་སྤྱོད་ཚུལ་སོགས་ལྐོག་གྱུར་གྱི་ཆོས་རྣམས་སྒྲིབ་མེད་དུ་གཟིགས། ནུས་མཐུས་མི་དང་མི་མ་ཡིན་གདུག་པ་ཅན་རྣམས་ཚར་བཅད། ལྷ་ལྡན་ཕྱོགས་སུ་འབྲུམ་པ་ནག་པོའི་ནད་ཀྱང་དཀར་པོར་སྒྱུར་བ་སོགས་གྲུབ་པའི་སྤྱོད་པའང་ཅི་རིགས་མཛད། རང་དགོན་མ་ལག་རྣམས་འཛིན་སྐྱོང་སྤེལ་གསུམ་དང་ཉམས་པ་གསོ་བ། ཆོས་རྗེ་རབ་འབྱམས་གསུམ་པ་གོང་མའི་སེང་ཁྲིར་མངའ་གསོལ་བ་སོགས་བཤད་སྒྲུབ་ལས་གསུམ་གྱི་ཕྲིན་ལས་མཐར་ཕྱིན་ཏོ། །ཡང་ཆོས་རྗེ་རྒྱལ་ཚབ་པའི་ཞལ་སློབ་གཙོ་བོ་གོང་གསལ་གྲུབ་ཆེན་ཤེས་རབ་ཡར་འཕེལ་ནི། སྐུ་ཆུང་ངུ་ནས་དད་པ་དང་ངེས་འབྱུང་དང་སྙིང་རྗེ་དང་ཤེས་རབ་སོགས་ཐེག་པ་ཆེན་པོའི་རིགས་ཁམས་ཡོངས་སུ་བརྟས། བཻ་རོའི་ཐུགས་སྤྲུལ་རོང་སྟོན་ལྕགས་སྣ་ཅན་ནམ་པདྨ་བདེ་ཆེན་གླིང་པའི་སྔོན་རབས་གསལ་པོར་དྲན། དགུང་གྲངས་བཅུ་དགུ་པའི་ཐོག་ནས་ཡིག་དྲུག་དུང་ཕྱུར་ཐེམས་པས་འཕགས་པ་སྤྱན་རས་གཟིགས་ཀྱིས་ཞལ་བསྟན་ཞིང་ཚེ་རབས་ནས་འབྲེལ་བའི་བླ་མ་དང་སྒྲུབ་གནས་སོགས་ལུང་བསྟན་པ་བཞིན། ཉེར་ཐམ་ནས་ཕ་ཡུལ་རྒྱབ་ཏུ་བོར་ནས་དབུས་གཙང་གི་གནས་སྐོར་དང་སྦྲགས་རྒྱལ་ཚབ་བསྟན་འཛིན་ཆོས་རྒྱལ་གྱི་ཞབས་པད་བསྙེན་ནས་ལས་ཅི་ལ་ཐུག་ཀྱང་རི་ལས་མི་འབབ་པ་དང༌། བླ་མའི་གཟིམ་སྤྱིལ་དང་ཆོས་ར་མ་གཏོགས་གཞན་གྱི་སྒོ་ཐེམ་མི་འགོམ་པ་དང༌། གསེར་དངུལ་སོགས་རིན་པོ་ཆེ་ལ་མི་རེག་པ་སོགས་ཀྱི་དམ་བཅའི་ཁུར་བཞེས་ནས་སྐུ་ཚེ་རིལ་པོར་སྒྲུབ་སྡེ་བདེ་ཆེན་པདྨ་འོད་གླིང་དུ་དབང་ཕྱུག་མི་ལ་རས་པའི་རྣམ་ཐར་བཟུང༌། དགུང་གྲངས་སུམ་ཅུ་ཐོག་ཡན་ཆོད་དུ་དཀྱིལ་འཁོར་ཉི་ཤུ་རྩ་ལྔའི་བསྙེན་པ་སིདྡྷི་དུང་ཕྱུར་གཅིག །ཡིག་དྲུག་དུང་ཕྱུར་གཉིས། བསམ་ལྷུན་འབུམ་ཐེར། བརྒྱད་སྟོང་པ་སྟོང་ཐོག་བརྒྱ་བཞག་གྲུབ། མཚན་བཅས་ཀྱི་རྫོགས་རིམ་ལ་གཙོ་བོར་བཏོན་པས་བདེ་གསལ་མི་རྟོག་པའི་ཉམས་ཀྱི་མྱོང་བ་ལོ་དགུར་བྱུང༌། སུམ་ཅུའི་ཐོག་བླ་མ་སངས་རྒྱས་དངོས་སུ་མཐོང་བའི་མོས་གུས་ཐུན་མོང་མ་ཡིན་པའི་རྐྱེན་གྱིས་ཤེས་ཉམས་ཡིད་དཔྱོད་ཀྱི་འཛིན་པ་དབྱིངས་སུ་དག་ནས་མངོན་སུམ་རང་ཐོག་ཏུ་ཕེབས། དེ་ནས་བཟུང་བླ་མའི་རྣལ་འབྱོར་ཁོ་ན་རྩལ་དུ་བཏོན་ཏེ་ཕྱི་ནང་གི་བྱ་བ་དགུ་ཕྲུགས་སུ་བཏང་སྟེ་རྫོགས་པ་ཆེན་པོ་ཀ་དག་ལྷུན་གྲུབ་ཀྱི་ཉམས་ལེན་ཁོ་ན་ལ་དྲིལ་བས་སྣང་བཞིའི་ཡེ་ཤེས་མཐར་ཕྱིན་ཏེ་སྒོམ་མེད་ཆོས་སྐུའི་གཏན་སྲིད་ཟིན། ཚེ་གཅིག་ལུས་གཅིག་ལ་དྲུག་པ་རྡོ་རྗེ་འཆང་གི་རྒྱལ་སར་གཤེགས་པ་ཡིན་ཏེ། ཉིད་ཀྱི་རྡོ་རྗེའི་མགུར་ལས། རྗེ་དག་པ་གཉིས་ལྡན་མི་གཟུགས་ཅན། །ཕ་བླ་མ་དམ་པའི་ཞབས་ལ་འདུད། །ཁྱོད་ཚེ་གཅིག་བསྙེན་པའི་བྱིན་རླབས་ཀྱིས། །བདུད་ཉེར་ལེན་ལྔ་ཕུང་ཞིག་ནས་ཐལ། །རྟག་ཆད་ཀྱི་གྲུབ་མཐའ་འཛིན་དོན་མེད། །ཁོང་བླ་མ་རྩ་གསུམ་ཀུན་འདུས་སུ། །མཐོང་སྒོམ་གྱིས་གཞན་སྣང་ངོ་བོར་སྙེམས། །ལྷ་ཞི་ཁྲོ་ཌཱ་ཀི་སྒྲུབ་འདོད་མེད། །སྐྱབས་མཆོག་གསུམ་བླ་མར་བལྟས་བལྟས་ནས། །མགོན་གཞན་ལ་རེ་བ་ཡལ་ནས་ཐལ། །བདག་སྐྱོབ་མཁན་གཞན་ཞིག་ཚོལ་བསམ་མེད། །ཡབ་མཚན་ལྡན་བླ་མའི་བྱིན་རླབས་ཀྱིས། །ཉམས་དགའ་བཞིའི་ཡེ་ཤེས་མྱོང་ནས་སོང༌། །ཡིད་བསླུ་བྲིད་གཟུགས་ལ་ཆགས་དོན་མེད། །ཆོས་མཐུན་གྱི་བསམ་པ་བསྐྱངས་བསྐྱངས་ནས། །སྡིག་མི་དགེ་ཕལ་ཆེར་བརྗེད་ནས་ཐལ། །སེམས་དགེ་བར་འཇུག་ཐབས་བྱ་རྒྱུ་མེད། །ཡུལ་སྣོད་བཅུད་སྒྱུ་མར་སྦྱངས་སྦྱངས་ནས། །ཐ་མལ་གྱི་སྣང་ཞེན་བྲལ་ནས་ཐལ། །བློས་བཏགས་ཀྱི་ལྟ་སྒོམ་དགོས་པ་མེད། །བདེན་མེད་ལ་གོམས་འདྲིས་བྱས་བྱས་ནས། །ཁོས་བྱ་བྱེད་བྱས་ཟིན་བརྗེད་དེ་ཐལ། །འཁོར་གསུམ་ལ་རྣམ་པར་རྟོག་དོན་མེད། །ཕྱོགས་འཛིན་གྱི་འགོང་པོ་བཤིག་བཤིག་ནས། །སེམས་གཉིས་སུ་མེད་པར་ཁོ་ཐག་ཆོད། །ཡོད་མེད་ཅེས་རེ་དོགས་བྱ་དོན་མེད། །གཟུང་འཛིན་གྱི་མདུད་པ་བཀྲོལ་བཀྲོལ་ནས། །ཕྲན་རྨོངས་ཀྱི་ཤེས་རྒྱུད་དག་ནས་ཐལ། །མཁའ་དབྱིངས་ལ་མདུད་པ་འབོར་དུ་མེད། །ལོ་མང་ནས་གང་ཤར་གང་སྣང་ལ། །སེམས་འཛིན་གྱི་ཐག་པ་ཆད་ནས་ཐལ། །སྡུག་བཙིར་གྱི་འཇུར་བུས་བཅིངས་དོན་མེད། །གནད་ཆེན་པོ་གསུམ་གྱིས་ལྟ་གྲུབ་རྟོགས། །ཐེ་ཚོམ་གྱི་དོགས་པ་ཟད་ནས་ཐལ། །ད་གྲུབ་མཐའི་ཁ་འཛིན་བྱེད་སྙམ་མེད། །དོན་གཉིས་སྣང་སྤྲོས་པ་དབྱིངས་སུ་ནུབ། །རང་རིག་གི་རྒྱལ་ས་ཟིན་ལ་ཉེ། །བློས་བཅོས་བཟོ་ཆེད་སྒོམ་བྱ་རྒྱུ་མེད། །འདི་དོན་མེད་ཁ་ཕོ་མ་ཡིན་ཏེ། །སྐྱབས་བླ་མ་དྲན་ནས་ཉམས་སྣང་འུར། །ཚིག་གང་དྲན་ཐོལ་བྱུང་སྨྲས་པ་ཡིན། །ཞེས་དང༌། དང་པོར་ཆོས་སྒོར་ཞུགས་ནས་སྒོ་གསུམ་གྱི། །དགེ་སྦྱོར་སྡུག་རུས་བྱས་ནས་ཚེ་ཕྱེད་སོང༌། །བར་དུ་ཤེས་རབ་རང་རྩལ་རྫོགས་པ་དང༌། །སྣང་བ་ཐད་ཀར་ཆོད་ནས་ལོ་མང་སོང༌། །ཐ་མ་ཀུན་གཞི་ཆོས་སྐུར་ཐིམ་པ་ངས། །སྣང་ཤེས་སྒོམ་རྒྱུ་མ་ལོན་ལོ་མང་སོང༌། །ཞེས་སོགས་གསུངས་པས་མཚོན་པར་ནུས་ལ། གདུལ་བྱ་ཐུན་མོང་བའི་ངོར་ཡང་སྣང་རིག་འདྲེས་པའི་རྟགས་སུ་རྡོ་ལ་ཕྱག་ཞབས་ཀྱི་རྗེས་འཇོག་པ་དང་གཞན་སེམས་ཤེས་པའི་མངོན་ཤེས་ཐོགས་མེད་དུ་གསུངས། སྐུ་གདུང་གིས་འབྱུང་བཞིའི་འཇིགས་པ་སྲུང་བ་སོགས་ངོ་མཚར་བའི་རྣམ་ཐར་མང༌། རིག་རྩལ་སོ་སོར་རྟོག་པའི་ཡེ་ཤེས་སུ་འབར་བས་སྒོམ་བྱུང་གི་ཤེས་རབ་ཀློང་རྡོལ་ནས་གསུང་རྩོམ་ཡང་པུསྟི་ཀ་བཞི་ལྔ་ཙམ་ཡོད་པ་གསུང་མགུར་ལས་གསལ་ཡང་སྡུད་པ་པོ་མ་བྱུང་བས་ད་ལྟ་ཆེར་མཇལ་དུ་མི་སྣང་ལ། གསུང་མགུར་ཁྲིད་ཡིག་རྩོད་ལན་སོགས་པོད་ཆུང་ཙམ་ཞིག་བཞུགས་པ་ནི་རྗེ་འདི་རྫོགས་པ་ཆེན་པོ་རང་སྣང་རིས་མེད་ཀྱི་དགོངས་ཀློང་མངོན་དུ་གྱུར་པས་ཀུན་མཁྱེན་ཡབ་སྲས་ཀྱི་གསུང་དང་རྣམ་དབྱེར་མེད་པའི་ལེགས་བཤད་དུ་ཀུན་མཁྱེན་རྡོ་རྗེ་གཟི་བརྗིད་དང༌། མི་ཕམ་འཇམ་པའི་དབྱངས་སོགས་དམ་པ་རྣམས་ཀྱིས་མགྲིན་གཅིག་ཏུ་བསྔགས་པར་སྣང་ངོ༌། །རྗེ་ཉིད་ཀྱི་ཐུགས་རྗེ་ཆེན་པོའི་ཡིག་དྲུག་ཞིག་རྡོ་ལ་ཕྱག་བྲིས་གནང་བ་རང་བྱོན་དུ་སོང་བ་དང་ནང་དུ་བཞུགས་པའི་རྡོ་མཁར་ལ་གྲུབ་ཆེན་ཤེར་འོད་ཀྱི་མ་ཎི་ཞེས་གྲགས་པ་ལ་ཕྱག་བསྐོར་བྱས་པས་ནད་གདོན་ལ་ཕན་པ་མྱོང་གྲུབ་མ་རི་ཁྲོད་པདྨ་འོད་གླིང་དུ་ད་ལྟའི་བར་བཞུགས་ཤིང་འགྲོ་དོན་ཤིན་ཏུ་རྒྱ་ཆེ། ཕྱིས་གྲུབ་ཆེན་མཆོག་གི་སྐུ་གདུང་རིལ་པོ་ཡང་དེར་བཞུགས་པ་དང༌། སྐུའི་སྐྱེ་སྲིད་དེ་མ་ཐག་པ་ནི་འཛམ་གླིང་ཆོས་ཀྱི་ཤིང་རྟ་གཅིག་པུ་བློ་གྲོས་མཐའ་ཡས་ཡིན་པ་རྗེ་བླ་མ་ཉིད་ཀྱི་རྣམ་ཐར་རྟོགས་བརྗོད་དུ་གསལ་པོར་ཞལ་གྱི་བཞེས་པས་ཤེས་པར་ནུས་སོ། །པཎ་ཆེན་འགྱུར་མེད་མཐུ་སྟོབས་རྣམ་རྒྱལ་ལམ་འཇམ་མགོན་བསྟན་འཛིན་འཕེལ་རྒྱས་ནི། འཕགས་པ་སྤྱན་རས་གཟིགས་ཀྱི་རྣམ་འཕྲུལ་སྤྲེལ་སྒོམ་བྱང་ཆུབ་སེམས་དཔའ་དང༌། གངས་ལྗོངས་སྣང་བའི་མིག་གཅིག་ཐུ་མི་སམ་བྷོ་ཊ། རྒྱལ་མོ་གཡུ་སྒྲ་སྙིང་པོ། དྲག་སྔགས་མཐུ་ཡི་བཀའ་བབས་དུམ་པ་རྒྱ་ཞང་ཁྲོམ། ཧེ་རུ་ཀ་པ་ཟུར་ཆུང་ཤེས་རབ་གྲགས་པ། ནག་ཚོ་ལོ་ཙཱ། གསལ་སྟོང་སྒོམ་ཤྭ། གཏེར་སྟོན་དྲི་མེད་ཀུན་དགའ། རྩེ་ལེ་སྣ་ཚོགས་རང་གྲོལ། ལོ་ཆེན་དྷརྨ་ཤྲཱི། མཁན་ཆེན་ཨོ་ཊི་ཡཱ་ན་རྣམས་ཀྱི་ཡེ་ཤེས་གཅིག་ཏུ་བསྡུས་པའི་རྣམ་འཕྲུལ་དུ་ལུང་གིས་ཟིན་ཅིང༌། སྐུ་དངོས་ཀྱི་སྐྱེ་བ་སྔ་མ་ནི་གྲུབ་དབང་པདྨ་རྒྱལ་མཚན་གྱི་རིགས་དབོན་རྟོགས་ལྡན་སངས་རྒྱས་རབ་བརྟན་ཞེས་རྗེ་རབ་འབྱམས་གཉིས་པའི་ཐུགས་སྲས་ཀྱི་གཙོ་བོ་ཚེ་དང་སྒྲུབ་པ་མཉམ་པ་དེ་ཉིད་ཡིན། མེ་མོ་ལུག་གི་ལོ་ལ་མདོ་ཁམས་ལྷོ་རྒྱུད་དུ་ངོ་མཚར་བའི་ལྟས་དང་བཅས་ཏེ་འཁྲུངས། འཁྲུངས་མ་ཐག་ཐུགས་ཆེན་སྙིང་པོ་ཡིག་བཅུ་གསུངས་པ་དང༌། ཀློག་ཡིག་མ་བསླབས་གོང་ཀཻ་ཤ་ཅན་གྱི་ཡི་གེ་གཟིགས་ཚེ་འདི་ཀློག་དུས་སྒྲ་རིང་པོར་འཐེན་དགོས་གསུངས་པས་མཚོན་ངོ་མཚར་བའི་ལོ་རྒྱུས་མང༌། དགུང་ལོ་བཞི་ཐོག་གོང་མའི་གདན་ས་གཤང་ནག་རི་ཁྲོད་དུ་སྤྱན་དྲངས། དེ་ནས་མི་རིང་བར་ཞེ་ཆེན་བསྟན་གཉིས་དར་རྒྱས་གླིང་གི་ཆོས་གྲྭ་ཆེན་པོ་འདིར་བྱོན་ནས་རིགས་བདག་མཚུངས་མེད་རྒྱལ་ཚབ་བསྟན་འཛིན་ཆོས་རྒྱལ་གྱི་ཞབས་པད་བརྟེན་པས་དགོངས་པའི་གསང་མཛོད་ལོན། དམ་པ་དེ་ཉིད་ཀྱིས་བསྐུལ་བ་བཞིན། སྔ་འགྱུར་བསྟན་པའི་ཆུ་འགོ་གཅིག་པུར་གྱུར་པའི་དབུས་འགྱུར་མ་ག་དྷ་གཉིས་པ་ཀཿཐོག་རྡོ་རྗེ་གདན་དུ། ཀུན་གཟིགས་མ་ཧཱ་པཎྜི་ཏ་འགྱུར་མེད་ཚེ་དབང་མཆོག་གྲུབ་ཀྱི་ཞབས་པད་ལོ་ལྔར་བརྟེན་ནས་བཅུ་ཕྲག་རིག་པ་ཡན་ལག་དང་བཅས་པ་ཐུགས་སུ་ཆུད་ཅིང་དོན་གྱི་བསྟན་པ་གཏད། གོང་སྨོས་འགྲན་ཟླ་དང་བྲལ་བའི་བཀའ་དྲིན་ཅན་གྱི་བླ་མ་རྣམ་གཉིས་དང༌། གཞན་ཡང་སྨིན་གླིང་ཁྲི་ཆེན་པདྨ་དབང་རྒྱལ་སོགས་བཤེས་གཉེན་ལྔ་ཕྲག་ལྔ་བསྟེན་ནས་མང་དུ་ཐོས་པ་རྒྱ་མཚོའི་ཕ་རོལ་ཏུ་ཕྱིན་ཏེ་ཐམས་ཅད་མཁྱེན་པའི་གནས་ལ་བདག་གིར་མཛད། དེ་དག་ཀྱང་ཐོས་པ་ཙམ་དུ་མ་བཞག་པར་འོག་མིན་ཨོ་རྒྱན་སྨིན་གྲོལ་གླིང་དུ་ལོ་གསུམ་དང༌། སྒྲུབ་སྡེ་བདེ་ཆེན་པདྨ་འོད་གླིང་དུ་ལོ་དྲུག་གཙོ་བོར་གྱུར་པ་བསམ་སྒོམ་གྱིས་གཏན་ལ་ཕབ་པས་ཟབ་ལམ་ཐུགས་རྗེ་ཆེན་པོ་བདེ་གཤེགས་ཀུན་འདུས་ཀྱི་རྩ་བསྙེན་དུང་ཕྱུར་ལྗགས་བཟླས་སོགས་བསྐྱེད་རྫོགས་ཀྱི་ཉམས་བཞེས་ལ་དྲིལ་བས་གྲུབ་པའི་རྒྱལ་ས་མཐོན་པོར་གཤེགས་པ་ཡིན་ཏེ། ཕྱི་ཚུལ་དམ་པའི་ཆོས་འདུལ་བ་ནས་གསུངས་པའི་ཁྲིམས་ཉིས་བརྒྱ་དང་ལྔ་བཅུར་ཉེས་ལྟུང་གིས་རྙོགས་མས་མ་བསླད་པའི་མཁན་ཆེན་འདུལ་བ་འཛིན་པ་ཆེན་པོ། ནང་དུ་རང་དོན་ཡིད་བྱེད་ཀྱི་འཆིང་བ་ལྷོད་པོར་གྱུར་པས་རྟག་པར་གཞན་དོན་ལས་མི་གཡེལ་བའི་རྒྱལ་སྲས་སེམས་དཔའ་ཆེན་པོ། གསང་བར་དམ་ཚིག་རྣམ་པར་དག་ཅིང་རིམ་གཉིས་ཀྱི་ལམ་མཐར་གཤེགས་པའི་སྔགས་སྤྱོད་རྣལ་འབྱོར་གྱི་དབང་ཕྱུག་ཆེན་པོ། ཡང་གསང་རྫོགས་པ་ཆེན་པོ་ལྷུན་གྲུབ་འོད་གསལ་གྱི་སྣང་བ་ཚད་ལ་ཕེབས་ཏེ་སངས་རྒྱས་ཀྱི་ཞིང་ཁམས་རྒྱ་མཚོར་མཉམ་པ་ཉིད་དུ་སྤྱོད་ནུས། འཇམ་མགོན་ཀོང་སྤྲུལ་རིན་པོ་ཆེ་དང༌། དཔལ་སྤྲུལ་ཆོས་ཀྱི་དབང་པོ་གཉིས་བྱ་བྲལ་བའི་ཚུལ་གྱིས་གསན་སྦྱང་གནང་བ་ལ་དབོན་སྤྲུལ་རིན་པོ་ཆེས་གྲྭ་འཁོར་ཀུན་ལ་ཁྱེད་རྣམས་ཀྱིས་འདི་རྣམ་པ་གཉིས་ཀུ་ས་ལི་རེད་སྙམ་བརྙས་བཅོས་མི་རུང་མ་འོངས་བར་བསྟན་ལ་བྱ་བ་ནུས་པ་བཻ་རོ་ཙཱ་ན་དང་ཞི་བ་ལྷར་གྲགས་པ་འབྱུང་ཞེས་གསུང་པས་མཚོན་དུས་གསུམ་སྒྲིབ་མེད་དུ་གཟིགས་པས་ལྐོག་གྱུར་གྱི་ཆོས་ཀུན་གཏན་ལ་དབབ་པ་ལ་མི་བསྙེངས། དམ་ཅན་བྲན་དུ་ཁོལ་བས་ལས་གང་བཅོལ་ཐོགས་མེད་དུ་གྲུབ་ཀྱང་གཞན་ལ་གནོད་པའི་མཐུ་གཏད་དང་ལས་སྦྱོར་མི་མཛད། ལུང་རིགས་ཀྱི་སྤོབས་པ་མཐོ་བས་འཇིགས་མེད་སེང་གེའི་ངང་ཚུལ་བརྟན་ཡང་གཞན་ལུགས་ཀྱི་གྲུབ་མཐར་དཔྱས་གདགས་མི་གནང༌། དགོན་གཙང་ཁག་ལྔ་སོགས་ཆེན་པོ་རྣམས་ཀྱི་ཏི་ཤྲཱི་བཀུར་ཡང་ཁེངས་དྲེགས་དང་སྙེམས་པ་མི་མངའ། ཆོས་བརྒྱད་ཀྱི་འཛིན་པ་དག་པས་ཆེ་ཐབས་དང་སྙན་གྲགས་མི་སྒྲུབ། གསུང་རབ་ཐམས་ཅད་གདམས་ངག་ཏུ་ཤར་བས་གྲུབ་མཐའི་ཁ་འཛིན་དང་ཕྱོགས་ཞེན་མི་མངའ་བ་སོགས་དམ་པའི་རྣམ་ཐར་སྨོས་ཀྱི་མི་ལང༌། རྒྱལ་དབང་བཅུ་བཞི་པ་ཐེག་པ་མཆོག་གི་རྡོ་རྗེས་ཟེ་ཆེན་མ་ཧཱ་པཎྜི་ཏ་ཞེས་པའི་མཚན་གྱི་ཅོད་པན་དཔྱངས་ཏེ་ཤེ་བམ་གནང༌། དགུང་གྲངས་བཅུ་དགུའི་ཐོག་རྒྱལ་ཚབ་མཆོག་ནས་བསྟན་པ་གཏད་པས་དེ་ཕྱིན་ཆོས་སྡེ་ཆེན་པོ་འདི་ཉིད་མ་ལག་དང་བཅས་པའི་འཛིན་སྐྱོང་སྤེལ་བའི་ཕྲིན་ལས་སླར་འཕེལ། ཐིག་ལེ་སྟོང་གསལ་ཆེན་པོའི་རྒྱུད་ཀྱི་ལུང་དོན་གསལ་བྱེད་ཐེག་པ་མཐའ་དག་གི་ལམ་རིམ་སྦྲང་ཆུང་རྩི་བཅུད་སོགས་ལེགས་བཤད་ཀྱི་གཏེར་ཆེན་པོར་གྱུར་པའི་བཀའ་རྩོམ་ཡང་པོད་དྲུག་ཏུ་ལངས་བས་མཚོན་འཁོར་ལོ་གསུམ་གྱི་ཕྲིན་ལས་རྒྱ་ཆེར་བསྐྱངས་པའི་རྩ་བའི་ཐུགས་དམ་ཟབ་ལམ་བདེ་གཤེགས་ཀུན་འདུས་ཀྱིས་མཆོག་གི་དབང་སྡུད་གྲུབ་པས་ཞལ་སློབ་ཀྱི་གཙོ་བོར་ངོ་མཚར་བཀའ་བབས་བདུན་ལྡན་པདྨ་འོད་གསལ་མདོ་སྔགས་གླིང་པ། མཛོད་ལྔའི་ཤིང་རྟ་ཀུན་མཁྱེན་བློ་གྲོས་མཐའ་ཡས། བཻ་ལོ་ཚེ་དབང་ཀུན་ཁྱབ་ཀྱི་རྣམ་འཕྲུལ་སྒོམ་མེད་རོ་གཅིག་གི་རྟོགས་པ་མངོན་དུ་བརྙེས་པའི་ལྔ་རིག་སྨྲ་བའི་དབང་པོ་ལྷོ་ཨ་གྲོ་སྒྲ་རམས་པ་གྲུབ་དབང་བསྟན་འཛིན་ཉི་མ། མདོ་རྒྱུད་རིག་གནས་དང་བཅས་པ་ཁོང་དུ་ཆུབ་པའི་ལྷོ་སེང་ཚ་སྨན་རམས་པ་བློ་གྲོས་མཆོག་རྒྱས་འོད་ཟེར་ཏེ་ནང་ཐུགས་ཀྱི་སྲས་བཞི་དང༌། འཕགས་མཆོག་སྡུག་བསྔལ་རང་གྲོལ་མི་ཡི་བརྫུ་ལ་ཞུགས་པ་མཁྱེན་རྟོགས་འཕགས་ཡུལ་གྱི་སློབ་དཔོན་ཤཱནྟ་དེ་ཝ་དང་རྣམ་དབྱེར་མ་དམིགས་པ་རྫ་དཔལ་དགེ་སྤྲུལ་སྐུ་ཨོ་རྒྱན་འཇིགས་མེད་ཆོས་ཀྱི་དབང་པོ། པདྨའི་ཐུགས་སྤྲུལ་མདོ་ཁམས་ལྔ་པ་སྒྲུབ་བརྒྱུད་ཉི་མ། ཞྭ་སེར་བསྟན་པའི་གཙུག་རྒྱན་བྲག་གཡབ་སྐྱབས་མགོན་ནོ་མི་ཧན། ཏྲེ་ཧོར་དགོན་གསར་ཆོས་རྗེ། ཀཿཐོག་རྡོ་རྗེ་གདན་གྱི་ཆོས་ཀྱི་ཁྲི་སྐྱོང་བ་སི་ཏུ་རིན་པོ་ཆེ་ཆོས་ཀྱི་བློ་གྲོས། སྔ་འགྱུར་བསྟན་པའི་སྒྲོན་མེ་མཆིམས་ཕུའི་ཟུར་མཁར་སྤྲུལ་སྐུ། རྒྱལ་ཚབ་གསུམ་པ་པདྨ་འོད་ཟེར་མི་བསྐྱོད་མཁས་གྲུབ་རྒྱ་མཚོ་སོགས་རང་དགོན་མ་ལག་རྣམས་ཀྱི་བླ་སྤྲུལ་དམ་པ་རྣམས་ཀྱིས་མཚོན་ཆེ་བཙུན་མཁས་པའི་བཤེས་གཉེན། ལུང་རིགས་སྨྲ་བའི་སྟོན་ཆེན། ཉམས་མྱོང་ཅན་གྱི་སྒྲུབ་པ་པོ་བསྟན་ལ་ཕྱག་རྗེས་ཆེ་བའི་མཁས་གྲུབ་མཐའ་ཡས་པ་བྱུང༌། དེ་དག་སློབ་བརྒྱུད་དང་བཅས་པའི་ཕྲིན་ལས་ཀྱིས་ས་ཆེན་པོ་འདི་ཉིད་ཁྱབ་པ་བཞིན་དུ་གྱུར་པ་ནི་མངོན་སུམ་གྱིས་གྲུབ་པ་འདིའོ། །རྗེ་དེ་ཉིད་ཀྱི་རྣམ་ཐར་སྐལ་བཟང་མགུལ་རྒྱན་ཞེས་ཀུན་གཟིགས་མཁྱེན་བརྩེའི་དབང་པོའི་གསུང་གིས་བསྐུལ་ཏེ་དབོན་སྤྲུལ་རིན་པོ་ཆེའི་ཞལ་སློབ་མཁས་དབང་ཞིག་གིས་མཛད་པ་པོད་གཅིག་ཙམ་བཞུགས། དེ་ཉིད་ཀྱི་སྤྲུལ་སྐུ་འཇམ་མགོན་རྡོ་རྗེ་འཆང་རྣམ་པ་གཉིས་སོགས་དམ་པ་དུ་མས་ལུང་བསྟན་བཞིན་གདན་སར་མངའ་གསོལ་ཀྱང་གོང་མའི་མཛད་རྒྱུན་བསྐྱངས་ཏེ་ཡུན་རིང་མ་བཞུགས་ཤིང༌། གྲུབ་པའི་མཛད་སྤྱོད་ཅན་དུ་བྱུང་བ་སྦས་ཚུལ་གྱིས་འགྲོ་དོན་ཅི་རིགས་མཛད། དེ་ཉིད་ཀྱི་སྤྲུལ་སྐུ་རྒྱལ་ཚབ་གསུམ་པ་དང༌། འཇམ་མགོན་ཆོས་ཀྱི་བློ་གྲོས་རིན་པོ་ཆེ་ཡབ་སྲས་ཀྱི་ངོས་འཛིན་བཞིན་ཁྲི་ལ་མངའ་གསོལ་ཞིང་ཚུལ་གནས་གསན་བསམ་སྒོམ་པ་སོགས་དམ་པའི་ཡོན་ཏན་མངའ་བའི་སྐྱེས་བུ་ཁྱད་པར་ཅན་ཆོས་སྲིད་ཀྱི་མཛད་པས་གདན་ས་བསྐྱངས་བར་མཛད་ཀྱང་དུས་ཀྱི་འགྱུར་བས་ཕྲིན་ལས་ཀྱི་མཐའ་བརྟུལ་བའོ། །འཇམ་མགོན་ཀོང་སྤྲུལ་རིན་པོ་ཆེས་ཁོ་བོའི་བླ་མ་ཞེ་ཆེན་དབོན་སྤྲུལ་རིན་པོ་ཆེ་སྐུ་བཞུགས་པའི་སྐབས་གསུང་འཕྲོས་སུ་ཕྲན་སྐྱེ་བ་རྗེས་མ་འོག་མིན་ཨོ་རྒྱན་སྨིན་གྲོལ་གླིང་དུ་བསྟན་ལ་བྱ་བ་བྱེད་ནུས་པ་ཞིག་ཏུ་སྐྱེ་བའི་སྨོན་ལམ་བཏབ་ཀྱི་ཡོད་གསུང་དར་བས་དབོན་སྤྲུལ་རིན་པོ་ཆེ་སྐུ་གཤེགས་རྗེས་ཁོ་བོ་སྨིན་གྲོལ་གླིང་དུ་སླེབས་པས་གྲྭ་བཙུན་སྐུ་གཞོན་སྐྱེ་མཆེད་ཤིན་དུ་གཙང་བ་ཀུན་སྤྱོད་ཆོས་མཐུན་གསུང་སྐད་ཤིན་ཏུ་ཆེ་བ་བྱང་འདྲེན་གསར་ཕེབས་མཁས་པ་ཞིག་འདུག་པ་དེ་དབོན་སྤྲུལ་རིན་པོ་ཆེ་མིན་ནམ་སྙམ་པ་བྱུང་ཞེས་འཇམ་མགོན་དངོས་སློབ་མཁས་དབང་བླ་མ་བཀྲ་འཕེལ་གྱི་ཞལ་ལས་ཐོས། རྒྱལ་ཚབ་སྐུ་ཕྲེང་གསུམ་པ་འགྱུར་མེད་པདྨ་རྣམ་རྒྱལ་ནི། སྐུ་གོང་མ་ཨུ་རྒྱན་རང་བྱུང་རྡོ་རྗེ་ཉིད་སྐུ་མ་གཤེགས་པའི་སྔ་ལོ་ནས་གསོལ་དཔོན་མཚན་པདྨ་རང་བྱུང་ལ། ཨ་གྲོ་སྒྲ་རམས་པ་གྲུབ་དབང་བསྟན་པའི་ཉི་མའི་མདུན་ཕྱག་བྲིས་རྟེན་བཅས་བསྩལ་གནང་ནས་རྗེ་དེའི་ཡོན་ཏན་གྱི་བསྔགས་བརྗོད་མང་པོ་ཉིན་ཁ་ཤས་གསུང་ནས་ཁྱེད་རང་དེ་མདུན་ཡོན་ཏན་སློབ་དུ་སོང་ལ་ལོ་གསུམ་དུ་སྡོད། དེ་ནས་ངའི་རྩར་བཅར་ཤོག་བཅས་ཆེད་བཏང་མཛད་པ་སྒྲ་རམས་པའི་མདུན་ལྷོ་རྒྱུད་ཀེ་སྟོད་དུ་ཕྱིན་པ་སྒྲ་རམས་པར་ཕྱག་བྲིས་ཕུལ་བ་ཞལ་ཕྱེ་སྟེ་གཟིགས་ནས་སྤྱན་ཆབ་ཕྲུལ་གྱིས་བྱུང༌། རྒྱལ་ཚབ་རིན་པོ་ཆེ་ད་ཡུན་རིང་དུ་མི་བཞུགས་པར་འདུག་གསུངས། ཕྱག་བྲིས་རྟེན་བྱིན་གྱི་ནང་དུ་ཚིགས་བཅད་མང་པོ་ཡོད་པ་བསྩལ་བ་ཚིག་མ་དྲན་ཀྱང་དོན་སྐུ་ཚེ་འདིར་བླ་བྲང་དང་དཀོར་གཡེང་གིས་ཐུགས་སུན། སྐུ་ན་ཡང་སྨིན་བསྔོས་ཤ་བཞེས་པའི་རྣམ་སྨིན་རེད་གསུངས་ཏེ་ལྗགས་ལ་སྙུན་གྱིས་ཐེབས་པ་སོགས་ཀྱིས་ལུས་རྟེན་འདི་ཡུན་རིང་བཞུགས་འདོད་མེད་པས་སྐུ་རྗེས་མ་དབེན་གནས་ངེས་མེད་དུ་འགྲིམ་སྙིང་པོའི་སྒྲུབ་པ་ལྷུར་ལེན་པའི་བྱ་བྲལ་རབ་བྱུང་གི་མཛད་པ་ཅན་ཞིག་ཉིད་ཀྱི་འཁྲིས་དེར་སྐྱེ་བ་བཞེས་པའི་དགོངས་པ་ཡོད་ཚུལ་གསལ་བར་གསུངས། གསོལ་དཔོན་ཀྱང་བླ་མའི་བཀའ་བཞིན་བཞུགས་པས་རྒྱལ་ཚབ་མཆོག་སྤྲུལ་རིན་པོ་ཆེ་དང་ལྷན་རྒྱས་ལོ་གསུམ་ནས་ཞེ་ཆེན་དགོན་དུ་ཕེབས་ཆོག་པ་བྱུང༌། ཨ་གྲོ་སྒྲ་རམས་པའི་མནལ་ལམ་དུ་མཁའ་འགྲོ་མ་དཀར་མོ་མདའ་དར་ཚེ་བུམ་ཐོགས་པ་ཞིག་གིས་གུ་རུ་རིན་པོ་ཆེའི་སྐུ་ཚབ་ཞིག་ཕྱག་ཏུ་གཏད་ནས་ཚིགས་སུ་བཅད་པའི་ལུང་བསྟན་གསུངས་པའི་དོན་བཞུགས་གནས་འདིའི་ཕུར་བྲག་དཀར་འདི་གུ་རུས་བྱིན་གྱིས་བརླབས་པའི་གནས་ཁྱད་པར་ཅན་ཡིན་པ་དང༌། གནུབས་བན་ནམ་མཁའི་སྙིང་པོ་ཁྱིམ་འདིར་སྐུ་འཁྲུངས་པས་བར་ཆད་སེལ་བ་དང་རྟེན་འབྲེལ་ལེགས་ཕྱོགས་སུ་ཁྱོད་ནས་སྤེལ་དགོས་པའི་ཚུལ་དང༌། མཁའ་འགྲོ་ཉིད་ཤེལ་དཀར་རྡོ་རྗེ་མཚོ་ཡིན་པའི་དག་སྣང་གསལ་བར་བྱུང་མཐར་སྐུ་ཚབ་རུམ་དུ་བཅུག་པར་རྨིས་པ་བཞིན་རབ་བྱུང་བཅུ་བཞི་པའི་བྱེ་བྲག་སྐྱེས་བདག་ཅེས་པ་ལྕགས་མོ་ལུག་གི་ལོར། ཡབ་ཨ་གྲོ་ཤེས་རབ་དང༌། ཡུམ་འབྲོང་པ་བཟའ་ནམ་མཁའ་སྒྲོན་མ་གཉིས་ཀྱི་སྲས་སུ་སྐུ་འཁྲུངས་མ་ཐག་སྤྱན་ཁྲ་ཧྲིག་གེར་གཟིགས་པ་སོགས་ངོ་མཚར་གྱི་རྟགས་མཚན་བྱུང༌། གེ་སར་གྱི་གསོལ་མཆོད་ལ་སོགས་པའི་གསུང་རྩོམ་འགའ་ཞིག་གི་གཤམ་དུ་སྨུག་པོ་གདོང་གི་རིགས་ལས་སྐྱེས་པའི་རྣལ་འབྱོར་པ་ཞེས་གསུངས་པས་སྐུ་ཡི་རིགས་དེ་ལྟར་ཡིན་པར་མངོན། སྤྱིར་རྗེ་བླ་མ་རིན་པོ་ཆེ་མཆོག་ལ་བསྐྱེད་ཡབ་ནས་ཞུས་པའི་ངོར་མཛད་པའི་ཨོ་རྒྱན་རྡོ་རྗེ་འཆང་གི་བླ་མའི་རྣལ་འབྱོར་གྱི་གཤམ་དུ་མཛད་བྱང་ལ། ལུས་བསྐྱེད་པའི་དྲིན་ལྡན་པྲཛྙཱའི་ངོར་ཞེས་གསུངས་པ་བཞིན་ཡབ་རྗེ་ཉིད་གསོལ་འདེབས་ལེའུ་བདུན་མ་ཐུགས་དམ་གྱི་མཐིལ་མཛད་པ་དང་དད་མོས་ཐུགས་རྒྱུད་བརྟན་པ་སོགས་གང་ཟག་ཁྱད་པར་ཅན་དུ་ངེས་ཀྱང་སྐུ་འཁོར་ནང་མ་དག་གིས་རྗེ་བླ་མ་མཆོག་གི་ཡབ་ནི་སྒྲ་རམས་པ་ཡིན་ཞེས་གསུང་པ་ཕྱིས་ཟུར་མང་དྲུང་པ་རིན་པོ་ཆེའི་ཡུམ་ལ་བཀའ་འདྲི་ཞུས་པས་དེ་བཞིན་ངེས་ཞེས་གསུངས། ཨ་གྲོ་སྒྲ་རམ་པས་རྒྱལ་ཚབ་རིན་པོ་ཆེ་སྐུ་འཁྲུངས་མ་ཐག་ཁྲུས་དང་ཐུགས་རབ་འཕེལ་བའི་རྟེན་འབྲེལ་རྫས་སྔགས་སོགས་མཛད་ནས་མཚན་ཚེ་རིང་འབྲུག་རྒྱལ་དུ་གསོལ། སྒྲ་རམ་པ་འདི་ནི་ཞེ་ཆེན་དབོན་སྤྲུལ་རིན་པོ་ཆེ་འགྱུར་མེད་མཐུ་སྟོབས་རྣམ་རྒྱལ་དང༌། རྒྱལ་ཚབ་སྐུ་ཕྲེང་གཉིས་པ་ཨོ་རྒྱན་རང་བྱུང་རྡོ་རྗེ་སོགས་དམ་པའི་སྐྱེས་ཆེན་དུ་མ་བསྟེན་ཏེ་ཕྱི་ནང་གི་རིག་པའི་གནས་མཐའ་དག་མཁྱེན་པའི་མ་ཧཱ་པཎྜི་ཏ། རྒྱ་ནག་རི་བོ་རྩེ་ལྔར་བྱོན་སྐབས་པཎ་ཆེན་བི་མ་མི་ཏྲ་དངོས་སུ་མཇལ་བ་སོགས་བླ་མ་དང་ལྷག་པའི་ལྷ་དུ་མས་རྗེས་སུ་བཟུང་ཞིང་དངོས་གྲུབ་རྣམ་པ་གཉིས་ལ་དབང་ཐོབ་པའི་རིག་འཛིན། ཉམས་རྟོགས་ཀྱི་གདེང་ཚད་བརྙེས་པའི་འཁྲུལ་ཞིག་རྣལ་འབྱོར་ཆེན་པོ་ཡིན་ཞིང༌། བོད་དབུས་གཙང་ལྷོ་གསུམ། རྒྱ་ནག་རི་བོ་རྩེ་ལྔ་སོགས་གནས་གཟིགས་རྒྱ་ཆེར་ཕེབས། གསུང་རྩོམ་མཁས་པའི་ལེགས་བཤད་མང་དུ་བཞུགས་པའི་སྐྱེས་བུ་དམ་པ་ཁྱད་པར་ཅན་ཡིན་ལ། བཻ་ལོ་ཚེ་དབང་ཀུན་ཁྱབ་ཀྱི་རྣམ་འཕྲུལ་དུ་གྲགས་པ་དོན་ལ་གནས་པས་རྗེ་བླ་མ་རིན་པོ་ཆེའི་མཚན་འཇམ་དབྱངས་མཁས་གྲུབ་རྒྱ་མཚོ་ཞེས་པའང་དམ་པ་འདིས་ཕུལ་བ་ཡིན་སྙམ་དྲན། སྐུ་གོང་མའི་ལུང་བྱང་དང་ཐམས་ཅད་མཁྱེན་གཟིགས་མཁྱེན་བརྩེའི་དབང་པོའི་མཆོག་སྤྲུལ་མྱུར་བྱོན་གྱི་གསོལ་འདེབས་ནི། མཚུངས་བྲལ་བསྟན་འགྲོའི་དཔལ་མགོན་རྒྱལ་ཚབ་མཆོག་སྤྲུལ་རིན་པོ་ཆེའི་མྱུར་བྱོན་གསོལ་འདེབས་དོན་ཀུན་གྲུབ་པའི་དབྱངས་སྙན་ཞེས་བྱ་བ་བཞུགས་སོ། །ཨོཾ་སྭ་སྟི་སིདྡྷི། ཨོ་རྒྱན་ཆེན་པོའི་བྱིན་བརླབས་རིག་པ་འཛིན། །རངྃ་བྱུངྃ་ཡེ་ཤེས་མངོན་གྱུར་ནམ་མཁའི་སྙིང༌། །རྡོྃ་རྗེྃ་སློབ་དཔོན་མཆོག་ཏུ་རྣམ་རོལ་པའི། །ཁྱབ་བདག་བླ་མ་འབོད་དོ་བརྩེ་བས་དགོངས། །མགོན་ཁྱོད་གདོད་ནས་འཕོ་འགྱུར་ལས་འདས་པ། །འཆི་མེད་རྟག་པའི་གོ་འཕང་མངོན་བརྙེས་ཀྱང༌། །གདུལ་བྱའི་སྣང་ངོར་ཞིང་གཞན་གཤེགས་པ་ཡིས། །བདག་ཅག་ཉམ་ཐག་གྱུར་པ་འདི་གཟིགས་སམ། །དེ་ཕྱིར་ཟག་མེད་ཐུགས་ཀྱི་དགོངས་པ་མཆོག །དོན་གྱི་འོད་གསལ་དབྱིངས་སུ་རྫོགས་པ་དང༌། །མི་སློབ་ཟུང་འཇུག་ཡེ་ཤེས་སྒྱུ་མའི་གར། །སྤྲུལ་པའི་སྣང་བརྙན་མྱུར་དུ་འབྱོན་མཛད་གསོལ། །ཕུན་སུམ་ཚོགས་པའི་གཟིགས་པ་རྣམ་པ་ལྔས། །བསམ་བཞིན་སྲིད་པ་ཉེ་བར་བཟུང་བ་ལ། །བར་ཆད་ཀུན་ཞི་གསན་བསམ་སྒོམ་གསུམ་རྫོགས། །བསྟན་དང་འགྲོ་བའི་དོན་ཀུན་ལྷུན་གྲུབ་ཤོག །རྩ་བརྒྱུད་བླ་མ་མཆོག་གསུམ་ཡི་དམ་ལྷ། །མཁའ་འགྲོ་ཆོས་སྐྱོང་སྲུང་མའི་བདེན་སྟོབས་དང༌། །ཆོས་ཉིད་ཆོས་ཅན་རྒྱུ་འབྲས་བསླུ་མེད་མཐུས། །ཇི་ལྟར་གསོལ་བ་བཏབ་བཞིན་འགྲུབ་གྱུར་ཅིག །ཅེས་པའང་སྔ་འགྱུར་བསྟན་པའི་རྩ་ལག་ཆེན་པོ་ཞེ་ཆེན་བླ་བྲང་ནས་གསུང་བསྐུལ་གནང་བ་ལྟར། ཤཱཀྱའི་བཙུན་པ་བྱ་བྲལ་འཇམ་དབྱངས་མཁྱེན་བརྩེས་དབང་པོས་རྩེ་གཅིག་གུས་པའི་གདུང་ཤུགས་དྲག་པོས་གང་ཤར་གསོལ་བ་བཏབ་པ་དེ་དེ་བཞིན་དུ་འགྲུབ་པར་བླ་མ་རྒྱལ་བ་སྲས་དང་བཅས་པས་བྱིན་གྱིས་བརླབ་ཏུ་གསོལ། ཞེས་རྡོ་རྗེའི་གསུང་ཡེ་ཤེས་གཟིགས་པ་དག་པའི་བཀའ་ལུང་བཞིན་ཞེ་ཆེན་རྒྱལ་ཚབ་རིན་པོ་ཆེའི་མཆོག་སྤྲུལ་དུ་མཚན་གྱི་དྲིལ་སྙན་པར་བསྒྲགས་པས་རྣམ་པར་དཀར་བའི་དད་དམ་གཙང་བའི་འཁོར་གྱི་ཚོགས་དབུགས་དབྱུང༌། གྲུབ་པའི་དབང་ཕྱུག་མདོ་ཁམས་པ་བསྟན་པའི་ཉི་མས། ཨོ་རྒྱན་མི་འགྱུར་ཀུན་བཟང་བསྟན་པའི་རྒྱལ་མཚན་ཞེས་མཚན་འབུལ་དང་བཅས་ཞེ་ཆེན་རྒྱལ་ཚབ་ཀྱི་མཆོག་སྤྲུལ་དུ་ནོར་འཁྲུལ་མེད་པར་ལུང་བསྟན་པ་བཞིན་རྫོགས་ཆེན་རབ་འབྱམས་ལྔ་པ་འགྱུར་མེད་ཀུན་བཟང་བསྟན་པའི་ཉི་མ་མཆོག་གིས་མདོ་སྨད་སྔ་འགྱུར་བསྟན་པའི་འབྱུང་གནས་ཞེ་ཆེན་བསྟན་གཉིས་དར་རྒྱས་གླིང་གི་སེང་གེའི་ཁྲི་ལ་མངའ་གསོལ། འཇམ་དབྱངས་བླ་མ་མཁྱེན་བརྩེའི་དབང་པོས་སྐུ་གསུང་ཐུགས་རྟེན་ཁྱད་འཕགས་བཅས་ཞབས་བརྟན་ཚིགས་བཅད་ལྟར་མཚན་འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་དབང་པོའི་སྡེ་ཞེས་བསྩལ། རྗེ་ཉིད་ཀྱི་སྐུའི་ཁུ་བོ་བླ་མ་སྐྱིད་གཡང་ཞེས་པ་ཡོངས་འཛིན་དུ་བཞུགས་ནས་ཕྱག་བྲིས་འབྲི་ཀློག་ནས་བརྩམས། སུམ་རྟགས། དག་ཡིག །སྙན་ངག །བརྡ་སྤྲོད་ཀྱི་གཞུང་ཀཱ་ཙན་དབྱངས་ཅན་མ། རྩིས་སྐར་ནག །སྡེབ་སྦྱོར་སོགས་གཙུག་ལག་རྒྱ་མཚོའི་གནས་ལ་གསན་སྦྱང་མཛད། སྐྱེས་སྦྱང་གི་མཁྱེན་བརྩོན་འགྲན་ཟླ་དང་བྲལ་བས་བསྟན་ལ་བྱ་བ་ནུས་པའི་སྐྱེས་བུ་ཆེན་པོར་གྱུར། རུ་དམ་རྫོགས་ཆེན་གྱི་མཁན་ཆེན་པདྨ་བཛྲ་འམ་པདྨ་དམ་ཆོས་འོད་ཟེར་ཞེས་སྤྲུལ་པའི་གཏེར་སྟོན་གྲུབ་ཐོབ་ཡོངས་ཀྱི་རྒྱལ་པོ་པདྨ་འོད་གསལ་མདོ་སྔགས་གླིང་པའི་རྩ་གསུམ་བདེ་གཤེགས་འདུས་པའི་ཆོས་སྡེའི་ལུང་བྱང་དུ་རྒྱལ་བ་མཆོག་དབྱངས་ཀྱི་རྣམ་འཕྲུལ་དུ་བསྔགས་པ་ལས་དགེ་ཚུལ་གྱི་བསླབ་པ་བཞེས་ནས་མཚན་འགྱུར་མེད་པདྨ་རྣམ་རྒྱལ་དུ་གསོལ། ཁྲོ་ཤུལ་མཁན་ཚུལ་ཁྲིམས་རྒྱ་མཚོ་ཞེས་ཀཿཐོག་དགེ་རྩེ་པཎྜི་ཏ་དང༌། དབོན་སྤྲུལ་མཐུ་སྟོབས་ཞབས་ཀྱི་ཐུགས་སྲས་མཁས་བཙུན་བཟང་པོའི་ཡོན་ཏན་འགྲན་ཟླ་དང་བྲལ་བའི་སྡོམ་བརྩོན་སྡེ་སྣོད་འཛིན་པའི་ཁྱུ་མཆོག་ལས་སྤྱོད་འཇུག །སྡོམ་གསུམ་རྣམ་ངེས་དང་འགྲེལ་ཆེན་དཔག་བསམ་སྙེ་མ། བྱམས་ཆོས་སྡེ་ལྔ་སྒྱུ་འཕྲུལ་གསང་བ་སྙིང་པོ་ཟུར་ལུགས་ཀྱི་བཤད་བཀའ་གསང་བདག་དགོངས་རྒྱན་དང༌། ཞལ་ལུང་ཡན་ལག་གི་ཡིག་ཆ་དང་བཅས་པ། ཡོན་ཏན་མཛོད་རྩ་འགྲེལ་གཉིས་ཀ་སོགས་འཕགས་བོད་ཀྱི་གཞུང་མདོ་སྔགས་ཀྱི་སྐོར་ལ་གསན་སྦྱང་མཐིལ་ཕྱིན་པར་གནང༌། རྒྱལ་བཀའ་རིན་པོ་ཆེའི་ལྗགས་ལུང་དང་བསྙེན་རྫོགས་ཀྱི་བསླབ་པའང་རྗེ་འདི་ལས་བཞེས། གངས་ཅན་མཁས་གྲུབ་ཡོངས་ཀྱི་གཙུག་རྒྱན་འཇམ་དབྱངས་མཁྱེན་བརྩེའི་དབང་པོ་ལས་ཟབ་རྒྱས་ཀྱི་ཤིང་རྟ་གཉིས་ཀྱི་བྱང་ཆུབ་སེམས་སྡོམ་སྨིན་གཏེར། རྩེ་ལེ་རིན་པོ་ཆེ། ཀུན་གཟིགས་མཁྱེན་བརྩེའི་ཡིག་ཆ་ལྟར་གསན་ཞིང་མཚན་རྒྱལ་སྲས་གཞན་ཕན་ཆོས་ཀྱི་བློ་གྲོས་སུ་གསོལ། བཀའ་གདམས་བློ་སྦྱོང་གི་ཟབ་ཁྲིད་རྒྱ་ཆེ་བ་དང༌། དྭགས་པོ་རིན་པོ་ཆེའི་ཐར་རྒྱན། ལམ་མཆོག་རིན་ཆེན་ཕྲེང་བ། ནཱ་རོ་མཁའ་སྤྱོད་མའི་བྱིན་རླབས་དང་ཟབ་ཁྲིད། བྱང་གཏེར་དང་རྡོར་གླིང་ཆོས་སྐོར་ཡོངས་རྫོགས་ཀྱི་དབང་ཁྲིད་ལུང་རྣམས་ཉེ་བརྒྱུད་དུ་བཀའ་བབས་རིམ་བཞིན་འཇམ་མགོན་ཀོང་སྤྲུལ་རིན་པོ་ཆེ་དང་ལྷན་དུ་གསན། རྡོར་གླིང་བཀའ་བརྒྱད་ཀྱི་དབང་ཆེན་གནང་སྐབས་ཉང་གཏེར་བཀའ་བརྒྱད་བདེ་འདུས་དང་འདི་གཉིས་ཚིག་དོན་ཐམས་ཅད་གཅིག་པར་འདུག་པས་ཕྲན་ལས་དབང་ཆེན་དེ་གཉིས་གང་ཐོབ་ཀྱང་བརྒྱུད་པ་ཆུ་བོ་གཅིག་འདྲེས་ཡིན་པས་གང་ལྟར་བགྲང་ཡང་རུང་ཞེས་གསུངས། རྡོར་སེམས་ཐུགས་ཀྱི་སྒྲུབ་པ་གཙོར་མཛད་པའི་སྨིན་གླིང་གཏེར་ཆེན་རིན་པོ་ཆེའི་ཟབ་གཏེར་ཡོངས་རྫོགས་ཀྱི་དབང་ཁྲིད་ལུང་བཅས་དང༌། དགའ་རབ་སྙིང་ཐིག་གི་ཡི་དམ་ཞི་ཁྲོ་གཉིས། སངས་རྒྱས་མཉམ་སྦྱོར། ཨ་ཏི་ཟབ་དོན་སོགས་མཆོག་གླིང་གི་གཏེར་ཆོས་ཟབ་རྒྱ་ཅན་དང༌། ཀུན་མཁྱེན་འཇིགས་མེད་གླིང་པའི་བཀའ་འབུམ་པོད་དགུའི་ལུང༌། ཀློང་ཆེན་སྙིང་ཐིག་གི་རིག་འཛིན་འདུས་པའི་དབང་ཆེན་གཏད་རྒྱ་བཅས་གནང་ནས་སྙིང་ཐིག་གི་དབང་ཁྲིད་རྣམས་འཇུ་དབོན་པོ་འཇིགས་མེད་རྡོ་རྗེ་ལ་དབང་ཁྲིད་ཡོངས་རྫོགས་ཕྲན་གྱིས་བཏོན་ཡོད་པས་དེ་ལས་གསན་ཏེ་བརྒྱུད་པ་ང་ལ་བགྲངས་དང་ཆོག་གསུངས། ཁྱད་པར་རྡོ་རྗེ་ཕུར་པའི་བཀའ་གཏེར་ཡོངས་རྫོགས་ཀྱི་དབང་ཁྲིད་ལུང་བཅས་རྗེ་ཉིད་ལ་ཆེད་དུ་བསྩལ་ནས་ཕྲིན་ལས་ཕུར་པའི་སྒྲུབ་སྡེའི་བཀའ་བབ་སློབ་དཔོན་པྲ་བྷ་ཧསྟི་དང༌། བོད་ཡུལ་ཕུར་པའི་གྲུབ་བརྙེས་ཡོངས་ཀྱི་རྒྱལ་པོ་ལང་ལབ་བྱང་ཆུབ་རྡོ་རྗེ་དབྱེར་མེད་པའི་སྤྲུལ་པ་སྐུའི་སྐྱེ་བ་ཐམས་ཅད་དུ་ལྷག་པའི་ལྷ་འདི་གྲུབ་པ་བརྙེས་པ་ཡིན་པས་གདན་སར་ཕེབས་པ་དང་འདིས་བསྙེན་སྒྲུབ་ཚད་ལྡན་ཉམས་བཞེས་ཀྱིས་རྟགས་རྣམས་རྫོགས་པ་དང་སྦྱིན་སྲེག་བཅས་གྲུབ་པར་གྱིས་ཞེས་བཀའ་བསྩལ། འཇམ་མགོན་ཐམས་ཅད་མཁྱེན་གཟིགས་ཀོང་སྤྲུལ་རིན་པོ་ཆེ་ལས་རིན་ཆེན་གཏེར་མཛོད་ཆེན་མོའི་ཆོས་འཁོར་གཉིས་པ་རྫོང་སར་བཀྲ་ཤིས་ལྷ་རྩེའི་གནས་བཅུའི་ལྷ་ཁང་དུ་གསུངས་ཏེ་ཀུན་གཟིགས་མཁྱེན་བརྩེའི་དབང་པོས་མ་གསན་པ་ཐམས་ཅད་གཟིམ་ཆུང་དབང་ཁང་དུ་ཕེབས་ཏེ་གསན་སྐབས་སུ་གསན་པ་ནི་གཏེར་མཛོད་བཀའ་རྒྱ་པོད་གསུམ་དང༌། རྙིང་མ་རྒྱུད་འབུམ་པོད་ཆེན་ཉེར་ལྔ་དང༌། བཀའ་བརྒྱད་བདེ་འདུས་དབང་ཆེན་དང་གཏེར་གཞུང་པོད་དགུའི་ལུང་སོགས་རྒྱ་ཆེར་གསན་སྐབས་མེ་ཏོག་ཤར་ཡང་དག་ལ་བབ་སྟེ་གསང་མཚན་རྡོ་རྗེ་དབང་མཆོག་ཕྲིན་ལས་འདུས་པ་རྩལ་ཞེས་གནང༌། བླ་མ་དགོངས་འདུས་གསེར་ཆོས་ཆེན་མོའི་སྒྲུབ་དབང་ཙཱ་འདྲ་རིན་ཆེན་བྲག་ནས་རྒྱལ་དབང་བཅོ་ལྔ་པ་དང༌། སི་ཏུ་རིན་པོ་ཆེ་པདྨ་དབང་མཆོག་སོགས་སྟོན་འཁོར་རྨད་དུ་བྱུང་བའི་རིག་འཛིན་གྱི་འདུས་པས་གསན་ནས་འཇམ་མགོན་རིན་པོ་ཆེས་ཕུན་ཚོགས་ངེས་པ་ལྔ་ལྡན་གྱི་གསུང་བཤད་རྒྱས་པར་གནང་གསུངས། རྫོགས་པ་ཆེན་པོ་བི་མ་སྙིང་ཐིག །བླ་མ་ཡང་ཏིག །མཁའ་འགྲོ་སྙིང་ཐིག །ཡང་ཏིག །ཟབ་མོ་ཡང་ཏིག་གི་དབང་ཁྲིད་ཡོངས་རྫོགས་གསན། བསྟན་བཅོས་ཆེན་མོ་ཤེས་བྱ་ཀུན་ཁྱབ་རྩ་འགྲེལ་དང་གདམས་ངག་རིན་པོ་ཆེའི་མཛོད་ཀྱི་དཀར་ཆག་ཞིབ་གཟིགས་མཛོད་ཅེས་ཕྱག་དཔེ་གནང་བ་ཞིབ་མོར་གཟིགས་ནས་ཕྱག་དཔེ་སླར་ཕུལ་ཏེ་རྒྱལ་བསྟན་རིན་པོ་ཆེ་ཆོས་ཀྱི་དབྱིག་གཅེས་དགུ་ཐམས་ཅད་གཅིག་ཏུ་བསྡུས་པའི་སྔ་ན་མེད་པའི་གསང་མཛོད་ཆེན་པོར་ངེས་ཤེས་རྙེད་སོང་ཞུས་པས། དཀར་ཆག་དབུར་བཞག་ནས་ཕྱིན་ཆད་དབང་ཁྲིད་གང་ལས་གསན་ཀྱང་བརྒྱུད་པ་ཁོ་བོ་ལ་གཏུགས་པས་ཆོག་ཅེས་བཀའ་བསྩལ་གསུངས། ཆོས་འབྱུང་ལེགས་བཤད་པད་དཀར་རྫིང་བུ་ལས། གདམས་མཛོད་སྤྲུལ་པའི་གླེགས་བམ་ཆེན་པོར་བཀའ་ཡི་བསྡུ་བ་མཛད་དེ་དུས་ཀྱི་མཐར་ཡང་ཉམས་པ་མེད་པར་བཀའ་གཙིགས་ཕྱག་བྲིས་རེ་ཁཱས་བཏབ་སྟེ། བདག་གིས་ཀྱང་འཇམ་མགོན་རྡོ་རྗེ་འཆང་དངོས་ལས་གདམས་གཏད་ཐུན་མིན་དང༌། ཡོངས་ཀྱི་འདྲེན་པ་ཆེན་པོ་རྒྱལ་སྲས་བཀྲ་ཤིས་འོད་ཟེར་གྱི་ཞལ་སྔ་ནས་སྨིན་གྲོལ་ཚང་སྤྲུགས་སུ་ཐོབ་པའི་སྐལ་བཟང་ཉམས་སུ་མྱོང་བས་དལ་རྟེན་སྙིང་པོར་བྱས་པ་ཡིན་ནོ། །ཞེས་གསུངས། འཇམ་མགོན་ཟབ་གཏེར་གྲོ་ལོད་གསང་སྒྲུབ་ཀྱི་དབང་ཁྲིད་སྐུ་དངོས་ལས་ཐོག་མར་ཕབ་གཞིའི་ཕྱག་བྲིས་སྟེང་ནས་གསན། གསང་ཐིག་ཡང་དག་གི་ཆོས་བདག་ཡིན་པས་མནལ་ལམ་དུ་འོད་གསལ་གྱི་སྣང་ཆར་དབང་གསན་པ་བྱུང་བ་ཕྱིས་ཚིག་རྒྱུད་དངོས་མཁས་དབང་བླ་མ་བཀྲ་འཕེལ་ལས་གསན། ཁྱད་པར་དཔལ་མགོན་འཕགས་པ་ཀླུ་སྒྲུབ་ཀྱི་ཕྱག་བཟོ་བདག་ཅག་གི་སྟོན་པའི་སྣང་བརྙན་དཀར་ཆག་འཇམ་མགོན་བཀའ་འབུམ་དུ་གསལ་བ་འཇམ་མགོན་མདུན་ཕེབས་པ་དང་རྒྱུ་མཚན་གསུངས་ནས་ཐུགས་བསྐྱེད་སྨོན་ལམ་གང་གནང་འགྲུབ་ངེས་བཀའ་བསྩལ་བ་བཞིན་སྙན་དར་ཕུལ་ཞིང༌། རྒྱལ་ཚབ་རིན་པོ་ཆེའི་བཀའ་འབུམ་དུ་གསལ་བ་ལྟར་སྨོན་ལམ་མཛད་པས་སྙན་དར་ནམ་མཁར་ལ་འཕུར་བ་དང་ས་གཡོས། རྗེ་བླ་མའི་ཐུགས་ལ་རྟོགས་པའི་བོགས་འབྱིན་ཁྱད་པར་ཅན་བྱུང་བ་སོགས་ཀྱིས་མཚོན་བཀའ་རྩམ་དུ་མར་ཡང་རྫོགས་པའི་སངས་རྒྱས་བློ་གྲོས་མཐའ་ཡས་རིགས་བདག་ཏུ་ཐོབ་པ་ཞེས་གསུངས་པ་ལྟར་རྗེ་འདི་ལས་རྟོགས་པ་དོན་བརྒྱུད་ཀྱི་དགོངས་པ་ཐུགས་ལ་སད་པའི་རྩ་བའི་རིགས་བདག་ཐུན་མོང་མ་ཡིན་པ་སྟེ་བཀའ་ལས། སྐྱབས་རྗེ་རབ་འབྱམས་རིན་པོ་ཆེ་དང་ཕྲན་གཉིས་ལ་འཇམ་མགོན་ཆོས་ཀྱི་རྒྱལ་པོ་རྣམ་གཉིས་ལ་སྨིན་གྲོལ་གྱི་ཟབ་ཆོས་དང༌། དམ་རྫས་དང་གཏེར་རྫས་སོགས་རྟེན་ཁྱད་འཕགས་རིགས་དང་ཐ་ན་ཟང་ཟིང་གི་གནང་སྦྱིན་གྱིས་མཚོན་ཐུགས་བརྩེ་དང་བཀའ་དྲིན་ལ་ཁྱད་པར་ཏིལ་ཙམ་མ་མཆིས་ཀྱང་རབ་འབྱམས་རིན་པོ་ཆེའི་ཐུན་མོང་མ་ཡིན་པའི་རིགས་ཀྱི་བདག་པོ་རྡོ་རྗེ་འཆང་མཁྱེན་བརྩེའི་དབང་པོ་དང༌། ཁོ་བོས་འཇམ་མགོན་ཀོང་སྤྲུལ་རིན་པོ་ཆེ་རྩ་བའི་བླ་མ་འཛིན་དགོས་པ་འདི་སྙིང་ལ་ཏིག་ཏིག་ཅིག་ཡོད་པ་རེད་ཅེས་གསུངས། གཏེར་ཆེན་མཆོག་གྱུར་གླིང་པ་ཞེ་ཆེན་གདན་སར་ཕེབས་ནས་ཚེས་བཅུའི་དབུར་བཞུགས། གནས་ཆེན་བྱིན་འབེབས་ལྷ་སྲིན་དམ་བསྒྲག་སོགས་མཛད་སྐབས་ཐུགས་སྒྲུབ་བར་ཆད་ཀུན་སེལ་སོགས་དབང་ཆོས་གསན་ཅིང༌། དཔལ་སྤྲུལ་ཆོས་ཀྱི་དབང་པོ་ལས་ཀྱང་སྤྱོད་འཇུག་གི་རྩ་བའི་ལུང་གསན་ཞིང་དེ་ལས་ཤྭ་ལོ་ཀ་གཅིག་ལན་གསུམ་གྱི་བར་དུ་ཕྱག་མཁར་གཟིམ་སྦྲའི་ཀ་བར་བསྣུན་ནས་དལ་བུས་གསུངས་པར་གྲགས་ཀྱང་ཚིགས་བཅད་གང་ཡིན་ངེས་པ་ཅན་མ་དྲན། འཇམ་པའི་དབྱངས་མི་ཕམ་རིན་པོ་ཆེ་དཀར་མོ་སྟག་ཚང་དུ་བཞུགས་པའི་མདུན་དུ་ཕེབས་པས་འཇམ་དཔལ་གཤིན་རྗེ་ཚེ་བདག་གི་ལྗགས་བསྙེན་ཞིག་གྲུབ་ནས་དངོས་གྲུབ་ལེན་པ་དང་དུས་འགྲིགས་པས་རྟེན་འབྲེལ་ཤིན་ཏུ་བཟང་གསུངས་ནས་དེའི་སྒྲུབ་རྫས་རིགས་ཀྱི་བྱིན་རླབས་དབང་བསྐུར་ཐུན་མོང་མ་ཡིན་པ་མཛད་པ་དང༌། ཐུགས་དམ་འཇམ་དཔལ་ཡེ་ཤེས་སེམས་དཔའི་རྡོ་རྗེ་གསུམ་གྱི་དབང་བསྐུར་དང༌། བསྟན་བཅོས་ཆེན་པོ་མཁས་འཇུག་གི་བཤད་ཁྲིད་ཞིབ་རྒྱས་དང༌། བཀའ་བརྒྱད་རྣམ་བཤད་ཆེན་པོ་ཞུ་བསྐུལ་མཛད་དེ་བཤད་ཁྲིད་གསན་པ་དང༌། སྔ་འགྱུར་རྡོ་རྗེ་སྙིང་པོའི་མདོ་སྔགས་ཀྱི་ལྟ་གྲུབ་ཐུན་མོང་མ་ཡིན་པའི་དོགས་གཅོད་དང་བཀའ་ཁྲིད། ཐུགས་དམ་ཉམས་རྟོགས་ཀྱི་བགྲོ་གླེང་སོགས་ཡང་ཡང་གནང་ཞིང་ཐུགས་ཡིད་གཅིག་འདྲེས་སུ་གྱུར། འཇམ་མགོན་ཉི་ཟླ་ཟུང་གི་ཐུགས་སྲས་མཁན་ཆེན་བླ་མ་བཀྲ་ཤིས་འོད་ཟེར་ཞི་བའི་སྙིང་པོ་ལས་གདམས་ངག་རིན་པོ་ཆེའི་མཛོད་པོད་ཆེན་བཅུའི་དབང་ཁྲིད་ལུང་བཅས་ཞིབ་རྒྱས་དཔལ་སྤུངས་བྱམས་མགོན་སི་ཏུ་རིན་པོ་ཆེ་པདྨ་དབང་མཆོག །ཀཿཐོག་སི་ཏུ་པཎྜི་ཏ་ཨོ་རྒྱན་ཆོས་ཀྱི་རྒྱ་མཚོ། སྡེ་དགེ་ལྷ་སྲས་ངག་དབང་༢༣འཇམ་དཔལ་རིན་པོ་ཆེ་སོགས་མཁས་གྲུབ་སྐྱེས་ཆེན་དུ་མ་དང་ལྷན་དུ་གསན། མཁས་དབང་བླ་མ་བཀྲ་ཤིས་ཆོས་འཕེལ་ལས་འཇམ་མགོན་རྣམ་པ་གཉིས་དང༌། གཏེར་ཆེན་མཆོག་གླིང་བཅས་པའི་བརྒྱུད་པ་ཀུན་འདུས་སྡོམ་གསུམ་རྣམ་ངེས་འགྲེལ་ཆེན་དཔག་བསམ་སྙེ་མའི་བཤད་ལུང༌། རྗེ་མཁྱེན་བརྩེ་རིན་པོ་ཆེས་འཕགས་པ་ཐོགས་མེད་ལས་གསན་པའི་བྱམས་ཆོས་སྡེ་ལྔའི་ཉེ་བརྒྱུད། འཁོན་ཕུར་མཁྱེན་བརྩེའི་ས་ཆེན་ལས་ཉེ་བརྒྱུད་དུ་བཀའ་བབས་པའི་སྟོད་ལས་དང༌། སྨད་ལས་ཀྱི་དབང༌། ཇོ་ནང་རྗེ་བཙུན་རིན་པོ་ཆེའི་སྒྲུབ་དཀྱིལ་ལ་འཇམ་མགོན་རིན་པོ་ཆེའི་མཛེས་རྒྱན་ལྷན་ཐབས་དང་སྦྱར་བའི་དབང་དང༌། ཐུགས་སྒྲུབ་བར་ཆད་ཀུན་སེལ་གྱི་ཞལ་གདམས་སྙིང་བྱང་གི་ལུང་སོགས་ཟབ་ཆོས་དུ་མ་དང༌། ཞེ་ཆེན་རབ་འབྱམས་ལྔ་པ་འགྱུར་མེད་པདྨ་ཐེག་མཆོག་བསྟན་པའི་རྒྱལ་མཚན་ལས་བསྟན་འགྱུར་ལྗགས་ལུང་གང་བཞུགས། བླ་མ་ཡང་ཏིག་གི་དབང་ཁྲིད་ལུང་བཅས་ཡོངས་རྫོགས། རྡོར་སེམས་ཐུགས་ཀྱི་སྒྲུབ་པ། ཨ་ཏི་ཟབ་དོན་སྙིང་པོ། གཤིན་རྗེ་དྲེགས་པ་འཇོམས་བྱེད་སོགས་སྨིན་གཏེར་ཕལ་ཆེར་གྱི་དབང་ལུང་ཁྲིད་བཅས། བཀའ་གདམས་ཕ་ཆོས་བུ་ཆོས། ཆོས་འབྱུང་བརྒྱ་རྩ། སྤྱོད་འཇུག །བྱམས་ཆོས། མདོ་མང༌། བློ་སྦྱོང་ལེགས་བཤད་ཀུན་འདུས། དོལ་པོའི་བེ་བུམ་སྔོན་པོ་སོགས་ཀྱི་ལུང་དང༌། སྲོལ་གཉིས་ཀའི་སེམས་བསྐྱེད་ཆོ་ག་བཅས། ཞེ་ཆེན་འབར་ཆུང་བླ་མ་བཀྲ་ཤིས་སྟོབས་རྒྱལ་གྱི་མཆོག་སྤྲུལ་རྡོ་རྗེ་བདེ་གཤེགས་རྩལ་ལས་རྙིང་མ་བཀའ་མ་ཚོགས་ཆེན་འདུས་པའི་དབང་འཇམ་དབྱངས་མཁྱེན་བརྩེའི་དབང་པོའི་ཉེ་བརྒྱུད་ཅན་གྱིས་མཚོན་བཀའ་མ་ཕལ་ཆེར་དང༌། རྒྱལ་དབང་ལྔ་པ་ཆེན་པོའི་དག་སྣང་རྒྱ་ཅན་ཉེར་ལྔ་སོགས་དབང་ལུང་རྒྱུན་དཀོན་ཞིང་ཟབ་གནད་ཅན་ཤིན་ཏུ་མང་པོ་དང༌། སྨིན་གླིང་ཁྲི་ཆེན་ཡིད་བཞིན་དབང་རྒྱལ། སྲས་མོ་རྗེ་བཙུན་བདེ་ཆེན་ཡེ་ཤེས་ཆོས་སྒྲོན་ལས་སྨིན་གཏེར་ཐུགས་རྗེ་ཆེན་པོ་བདེ་གཤེགས་ཀུན་འདུས་ཀྱི་དབང་ཁྲིད་ལུང་བཅས་རྫོགས་པར་གསན། ཟུར་མང་དྲུང་པ་རིན་པོ་ཆེ་ཀརྨ་ཆོས་ཀྱི་ཉིན་བྱེད་ལས་འཇམ་མགོན་རིན་པོ་ཆེའི་མདུན་ནས་གསན་མ་གྲུབ་པའི་གཏེར་མཛོད་དབང་ལུང་པོད་ཉི་ཤུ་སྐོར། བཀའ་བརྒྱུད་སྔགས་མཛོད་པོད་གསུམ་དབང་ཁྲིད་ལུང་བཅས་དང་ནང་བརྟག་རྒྱུད་གསུམ་གྱི་རྩ་འགྲེལ་ཡོངས་རྫོགས་ཀྱི་བཤད་ལུང༌། རྒྱ་ཆེན་བཀའ་མཛོད་པོད་བཅོ་ལྔའི་དབང་ལུང་ཡོངས་རྫོགས། ཀར་གླིང་ཞི་ཁྲོའི་དབང་རྒྱས་འབྲིང་བསྡུས་པ་དང༌། བར་དོ་དྲུག་ཁྲིད་སྐོར་གནས་མདོ་དང་ཟུར་མང་གི་བརྒྱུད་པ་རིགས་དང༌། གཏེར་རྙིང་རྒྱུན་དཀོན་པ་མང་པོའི་དབང་ལུང་རྒྱ་ཆེར་གསན་ཞིང་དྲུང་པ་རིན་པོ་ཆེའི་རང་གི་གདན་སར་ཕེབས་སྐབས་རྒྱལ་ཚབ་རིན་པོ་ཆེའི་བཞུགས་ཁྲིའི་མདུན་ཐུགས་སྨོན་ཟབ་རྒྱས་དང༌། ཞིང་སྐྱོང་དུར་ཁྲོད་མ་མོའི་སྤྱན་འདྲེན་གྱི་དབྱངས་འཐེན་ནས་ཕེབས། ཞེ་ཆེན་ནས་ཕེབས་སྐབས་ཁྱི་ཞིག་ཕྱི་བཞིན་བྱུང་བ་སྲུང་མ་རྗེས་སུ་འབྲང་བའི་རྟགས་ཡིན་གསུངས། ཕྱིས་ཟུར་མང་གི་གདན་སར་ཕེབས་ནས་དབྱར་གནས་གཙུག་ལག་གི་ལོགས་བྲིས་སུ་ཞིང་སྐྱོང་མ་མོའི་སྐུ་བྲིས་གནང་བ་སོགས་དོན་ལ་རྗེ་བླ་མ་རྣམ་གཉིས་ཐུགས་དགོངས་དབྱེར་མེད་ཀྱི་ཞལ་བཞེས་གནང༌། མི་ཕམ་རིན་པོ་ཆེའི་ཉེ་གནས་བླ་མ་རིན་པོ་ཆེ་ཆོས་དབྱིངས་འོད་གསལ་ལས་མི་ཕམ་རིན་པོ་ཆེའི་བཀའ་འབུམ་ལུང་རྒྱུན་བཞུགས་པ་ཕལ་ཆེར་གསན། ཉེ་གནས་བླ་མ་རིན་པོ་ཆེས་ཀྱང་མི་ཕམ་རིན་པོ་ཆེ་སྐུ་གཤེགས་རྗེས་ཡེ་ཤེས་ཀྱིས་རྗེས་སུ་བཟུང་ནས་འདས་རྗེས་བབས་ཚུལ་སོགས་ཟབ་མོ་ཉམས་རྟོགས་ཀྱི་བགྲོ་གླེང་རྒྱུན་པར་གནང་ཞིང་དད་མོས་ཐུགས་རྩིས་ཤིན་ཏུ་ཆེ། དགེ་མང་རྒྱལ་སྲས་གཞན་ཕན་མཐའ་ཡས་ཀྱི་རིགས་དབོན་མཁན་ཆེན་ཡོན་ཏན་རྒྱ་མཚོ་ལས་གསང་འགྲེལ་ཕྱོགས་བཅུ་མུན་སེལ་གྱི་བཤད་རྒྱུན་ཆོས་རྗེ་དཔལ་སྤྲུལ་རིན་པོ་ཆེ་ལས་བརྒྱུད་པ་དང༌། མི་ཕམ་རིན་པོ་ཆེའི་གསང་སྙིང་སྤྱི་དོན་འོད་གསལ་སྙིང་པོའི་བཤད་པ། ཤུག་ཆུང་སྤྲུལ་སྐུ་ཚུལ་ཁྲིམས་རྒྱ་མཚོ་ལས་རྡོ་གྲུབ་གསུམ་པ་འཇིགས་མེད་བསྟན་པའི་ཉི་མའི་གསང་སྙིང་སྤྱི་དོན་རིན་པོ་ཆེ་མཛོད་ཀྱི་ལྡེའུ་མིག་བཤད་ལུང༌། འཇམ་མགོན་བླ་མ་འཇམ་དབྱངས་ཆོས་ཀྱི་བློ་གྲོས་ལས་རྙིང་མ་བཀའ་མ་གཤིན་རྗེ་ཁ་ཐུན་ནག་པོའི་དབང་ཆེན། གསང་བདག་དགོངས་རྒྱན། མཁྱེན་བརྩེ་རིན་པོ་ཆེའི་ཟུར་མེས་དབོན་ལས་ཉེ་བརྒྱུད་དུ་གསན་པའི་བཤད་ལུང་གི་རྒྱུན་དང༌། ཇོ་ནང་རྗེ་བཙུན་རིན་པོ་ཆེའི་ལྗགས་བསྒྲིགས་འཁོན་ཕུར་སྒྲུབ་དཀྱིལ་ལ་འཇམ་མགོན་རིན་པོ་ཆེའི་དབང་སོགས་ཡིག་ཆ་གསར་མཛད་སྟེང་མཁྱེན་བརྩེའི་ས་ཆེན་ལས་ཉེ་བརྒྱུད་དུ་གསན་པའི་སྟོད་ལས་ཀྱི་དབང་དང༌། སྨད་ལས་རྗེས་གནང་དང༌། སྒྲུབ་ཐབས་ཀུན་བཏུས་ཡོངས་རྫོགས་གསན་བཞེས་ཀྱིས་དཀར་པོ་རྣམ་གསུམ་གྱི་རྗེས་གནང་སོགས་དུ་མ་གསན། རྫོང་སར་དུ་རྒྱུན་རིང་བཞུགས་ནས་བྱང་གཏེར་ཡོངས་རྫོགས་འཇམ་མགོན་རྣམ་གཉིས་ལས་བརྒྱུད་པའི་དབང་ཆེན་རྒྱ་ཆེར་ཕུལ་ཞིང༌། ཕྱིས་ཞེ་ཆེན་རི་ཁྲོད་དུ་རྗེ་བླ་མ་སྙུན་བབ་ཤིན་ཏུ་ལྗི་བའི་སྐབས་བརྟན་བཞུགས་མཛད་པས་སྐུ་ཚེ་གེགས་འཕྲང་བསལ་བ་སོགས་ཕན་ཚུན་དད་མོས་ཐུགས་བརྩེ་ཁྱད་པར་ཅན་གནང༌། མཁས་གྲུབ་དམ་པ་ཁྱུང་སྤྲུལ་ཀརྨ་རྒྱ་མཚོ་ལས་བླ་མ་དགོངས་འདུས་པོད་བཅུ་གསུམ་ལུང༌། སངས་རྒྱས་མཉན་སྤྲུལ་ཀརྨ་བཤད་སྒྲུབ་བསྟན་པའི་ཉི་མ་ལས་མི་ཕམ་རིན་པོ་ཆེའི་མདོ་སྡེ་རྒྱན་གྱི་འགྲེལ་ཆེན་ལུང༌། མཁན་ཆེན་ཀུན་བཟང་དཔལ་ལྡན་ལས་མི་ཕམ་རིན་པོ་ཆེའི་ཚད་མ་རྣམ་འགྲེལ་གྱི་འགྲེལ་ཆེན། དབུ་མ་རྒྱན་གྱི་འགྲེལ་ཆེན། སྤྱོད་འཇུག་ཤེར་འགྲེལ་ཀེ་ཏ་ཀ་སོགས་ཀྱིས་མཚོན་མདོར་ན་སྔ་འགྱུར་བཀའ་གཏེར་གཙོ་བོར་གྱུར་པའི་གངས་ཅན་གྱི་བཤད་སྒྲུབ་ཤིང་རྟ་བཅོ་བརྒྱད་ཀྱི་ཟབ་རྒྱས་གདམས་པའི་ཆོས་རྒྱུན་གང་བཞུགས་ཀྱིས་གསན་རྒྱ་ཤིན་ཏུ་ཆེ་ཡང་གསན་ཐོའི་དཔེ་མེད་སྟབས་འོལ་ཚོད་ཀྱིས་ཞིབ་པར་འགོད་མ་ནུས་ཀྱང་མདོར་ན་གྲུབ་མཐའ་རིས་སུ་མ་ཆད་པའི་བཀའ་གལ་གནད་གང་ཆེ་ཐམས་ཅད་གསན་པ་ལ་ནམ་ཡང་ངོམས་པ་མེད་པ་ཡིན་ཏེ་ཕྱིས་དགུང་གྲངས་ལྔ་བཅུ་རྩ་གསུམ་སྐོར་ཕེབས་སྐབས་མཛོད་ཆེན་རྣམ་པ་ལྔ། སྔ་འགྱུར་བཀའ་མ་སོགས་མ་ཡིན་པའི་གཏེར་རྙིང་དང༌། དཔེ་རྒྱུན་དཀོན་རིགས་ཀྱི་དབང་ལུང་རྒྱུན་དཀོན་རིགས་ཞེ་ཆེན་སྤྲུལ་སྐུ་རྣམས་ལ་ཕུལ་རྒྱུ་བྱུང་ན་ད་དུང་པུསྟི་བརྒྱ་སྐོར་ལྷག་འདོན་ཆོག་འདུག་ཅེས་ཞལ་འཕྲོས་སུ་གསུངས་པས་ཤེས་ལ། དེ་ལྟར་གསན་པ་ཐམས་ཅད་བསམ་བྱུང་གི་ཤེས་རབ་ཟབ་མོའི་མདོ་རྒྱུད་ཐམས་ཅད་ཀྱི་དགོངས་པ་གཏན་ལ་ཕབས་ནས་ཀུན་མཁྱེན་རོང་ཀློང་རྣམ་གཉིས། ཆོས་རྒྱལ་གཏེར་བདག་གླིང་པ་སྐུ་མཆེད། ཀུན་མཁྱེན་འཇིགས་མེད་གླིང་པ་དང༌། འཇམ་མགོན་ཆོས་ཀྱི་རྒྱལ་པོ་རྣམ་གཉིས། ཀུན་གཟིགས་མི་ཕམ་རིན་པོ་ཆེའི་མཚོན་སྔ་འགྱུར་རིག་འཛིན་བརྒྱུད་པའི་བཞེད་སྲོལ་ལྟར་ཤིང་རྟ་ཆེན་པོ་ཟུང་གི་དགོངས་པ་འགལ་མེད་གཅིག་དྲིལ་ངེས་དོན་༢༦ཟབ་མོ་དབུ་མ་གཞན་སྟོང་གི་ལྟ་བ་ལ་ཐུགས་ཤེས་འདྲོངས། དགུང་གྲངས་ཉི་ཤུ་སྐོར་ནས་མདོ་ཁམས་ཀརྨ་དགོན་ནས་བརྩམས་ཞེ་ཆེན་དུ་ཕེབས་ཀྱི་བར་ཞབས་ཐང་གིས་བོད་དབུས་ཆོས་འཁོར་རྣམ་གསུམ། ལྷོ་གནས་རྒྱས་པ། ཙཱ་རི་རྩེ་སྐོར་བཅས་སློབ་དཔོན་ཁ་ཤས་ཆེད་ཕེབས་ཀྱིས་གནས་འབྲེལ། མཆོད་འབུལ། ཚོགས་འཁོར་སོགས་ཞིབ་པར་གནང༌། རྟག་ཏུ་ངེས་འབྱུང་གི་བདུད་རྩི་ཐུགས་ལ་སིམས་པས་སྦྱིན་བདག་གི་ངོ་སྲུང་དང༌། བརྒྱ་བཤིག་སྟོང་འགུགས་ཀྱི་ཐབས་མཁས་སོགས་གཏན་ནས་མི་གནང་བ། མཛད་སྤྱོད་ཐམས་ཅད་བྱ་བཏང་འཁྲུལ་ཞིག་གི་ངང་ཚུལ་འབའ་ཞིག་གནང་བས་ཆོས་བརྒྱད་ཀྱི་སྤྲོས་པ་དམར་ཐག་བཅད་རེ་དོགས་ཀྱི་མདུད་པ་རང་གྲོལ་དུ་སོང༌། ཚེ་འདིའི་རྣམ་གཡེང་དང་འདུ་འཛིའི་གཅོམ་བསྐྱུངས་ནས་འདུ་འཛི་དང་དཀོར་གཡེང་གྲྭ་སའི་ཆགས་སྡང་གིས་ཐུགས་སུན་ཆེས་པས་སྐུ་ནར་སོན་པའི་སྐབས་ངེས་མེད་རྒྱལ་ཁམས་ཉུལ་བའི་བྱ་བྲལ་ལ་ཐུགས་དགྱེས་ནས་རིགས་བདག་འཇམ་མགོན་རྣམ་གཉིས་ལ་ཞུས་པས་སྔོན་གྱི་སྨོན་ལམ་དང་ཐུགས་བསྐྱེད་ཀྱི་དབང་གིས་དགོན་སྡེའི་འཛིན་སྐྱོང་ཡལ་བར་མ་འདོར་བ་སྔ་འགྱུར་བཀའ་གཏེར་གྱི་བསྟན་རྒྱུན་མི་ཉམས་པའི་བཙས་སུ་ཆེ། མཛད་པའི་གཙོ་བོ་སྒྲུབ་པ་ཉམས་ལེན་ལ་གཏོད། གསན་བསམ་སྒོམ་གསུམ་གྱིས་དུས་འདའ་བ་སྔ་འགྱུར་རིག་འཛིན་གོང་མའི་རྣམ་ཐར་བཞིན་མཛོད། ཞར་བྱུང་སྦྱིན་བདག་གིས་ཕུལ་བའི་དད་ཟས་དང་གཤིན་སྐོར་གནས་མིན་དུ་ཆུད་ཟོས་མ་བཏང་བར་བཤད་སྒྲུབ་ཀྱི་སྡེ་བཙུགས་པ་དང་མཆོད་སྦྱིན་ལ་བཏང་བས་ལེགས་བཅས་ཞལ་གདམས་སུ་བསྩལ་བས་དགོན་པའི་བཤད་སྒྲུབ་ལས་གསུམ་གྱི་ཐེབ་རྩ་བུག་རལ་གསོ་བ་སོགས་ཀྱི་ཆེད་དབྱར་དགུན་དུ་འགྲོ་དོན་ཐེངས་གཉིས་ལོ་ཁ་ཤས་རིང་ཕེབས་པ་ཙམ་ལས་གདན་སར་བཞུགས་རིང་ཕལ་ཆེར་སྐུ་མཚམས་བཅད་རྒྱ་ཁོ་ནས་བཞུགས་ཏེ། ཐུན་མོང་མ་ཡིན་པའི་རྩ་བའི་ཐུགས་དམ་ཕུར་པ་ཡང་གསང་སྤུ་གྲིའི་བསྙེན་སྒྲུབ་ལོ་རེ་བཞིན་ཟླ་བ་གསུམ་རེ་ལས་མི་ཉུང་བས་མཚོན་རྒྱས་བསྡུས་གང་རུང་མ་ཆག་པ་གནང་བ་དང༌། གཞན་ཆོས་དབང་བླ་མ་གསང་འདུས། ཉང་གཏེར་བཀའ་བརྒྱད་བདེ་གཤེགས་འདུས་པ་དང༌། ཆོས་དབང་ཡང་དག་ཐུགས་ཀྱི་སྙིང་པོ། སྨིན་གཏེར་རྡོར་སེམས་ཐུགས་ཀྱི་སྒྲུབ་པའི་བསྐྱེད་རྫོགས་གཉིས་ཀ་དང༌། ཐུགས་རྗེ་ཆེན་པོ་བདེ་གཤེགས་ཀུན་འདུས་ཀྱི་སྔོན་འགྲོའི་དངོས་གཞིའི་ལམ་ཡོངས་རྫོགས་དང༌། གཤིན་རྗེ་དྲེགས་འཇོམས་སོགས་སྨིན་གཏེར་གྱི་རྩ་གསུམ་བཀའ་སྲུང་དང་བཅས་པ། ཉང་གཏེར་ཁྲོས་མ་ནག་མོ། རྡོ་རྗེ་འཆང་མཁྱེན་བརྩེ་རིན་པོ་ཆེའི་སྙན་བརྒྱུད་གཤིན་རྗེ། རྟ་མགྲིན། ཡང་དག །ཆེ་མཆོག་སྙན་བརྒྱུད་སྐོར་དང༌། ལྷག་པར་ཡང་ཕུར་སྦྲགས་མ་ཕུར་པའི་གནད་ཏིག་གཉིས་ཀྱི་ཆོས་བདག་ཡིན་པ་དང༌། འཇམ་མགོན་ཟབ་གཏེར་རྩ་གསུམ་དགོངས་འདུས་དང་གྲོ་ལོད་གསང་སྒྲུབ་སོགས་འཇམ་མགོན་རྣམ་གཉིས་ཀྱི་ཆོས་སྐོར་དང༌། རཏ་གླིང་ཚེ་སྒྲུབ་གསང་འདུས་མི་ཕམ་རིན་པོ་ཆེའི་ཆོག་ཁྲིགས་ཅན་གྱི་བསྙེན་སྒྲུབ་ལོ་གཅིག་རིལ་པོར་མཛད་པ་དང་གཙོར་བྱས་སྔ་རྗེས་དུ་མ་དང༌། མ་ཏིའི་འཇམ་དཀར། དབྱངས་ཅན་དཀར་མོ། འཇམ་དཔལ་སྨྲ་སེང༌། མི་ཕམ་རིན་པོ་ཆེའི་རྒྱུད་ལུགས་འཇམ་དཔལ་སོགས་དང༌། ཚར་ལུགས་སྒྲོལ་དཀར་དང༌། ཀློང་གསལ་སིང་ཧ་དམར་མོ་དང༌། བྱད་འགྲོལ་གསེར་ལྡེའི་གཟུངས་རིང་ཐུང་བྱེ་བ་གཅིག་ལྗགས་བཟླས་གནང་བས་མཚོན་གསར་རྙིང་རྒྱུད་སྡེ་གོང་འོག་གི་བཀའ་གཏེར་དུ་མར་དུས་གྲངས་ཀྱི་བསྙེན་སྒྲུབ་རྒྱ་ཆེར་མཛད་པ་གསུང་འབུམ་གྱི་གོང་འོག་ལས་ཚིག་ཟུར་དོན་པ་དང༌། ཡིད་ལ་ངེས་པ་འདི་དག་བྲིས་པ་ལས་ཞིབ་པར་མ་ཤེས་ཤིང༌། མདོར་ན་ཕྱག་དཔེ་འབྲི་ཀློག །དབང་ཆོས་འཆད་ཉན་སྐུ་མཚམས་བཅད་རྒྱ་གང་རུང་ལས་ཐུགས་གཡེང་དང་རྩེད་འཇོ་ལྟ་བུའི་ཉིན་གཅིག་ཙམ་ཡང་སོས་དལ་དུ་མི་བཞུགས་པ་དང༌། རྙིང་མ་བཀའ་གཏེར་གཙོ་བོར་གྱུར་པའི་རྒྱུད་སྡེ་བཞིའི་ཡི་དམ་ཞི་ཁྲོ་ཕལ་ཆེར་ལྗགས་བསྙེན་མ་ཐེམས་པ་མེད་པ་དང༌། དེ་ཙམ་དུ་མ་ཟད་རྗེ་ཉིད་ཀྱིས་ཀྱང་རྡོ་རྗེའི་དོ་ཧ་གསུངས་པ་འདི་ལྟ་སྟེ།
གནས་འོག་མིན་ཆོས་དབྱིངས་ཀྱི་ཕོ་བྲང་ན། །དཔལ་སྟོན་པ་ཀུན་བཟང་རྡོར་འཆང་ཞེས། །མཚན་ཡོངས་སུ་གྲགས་པའི་གཡེར་པོ་ཆེ། །དོན་གཞན་དུ་མ་དམིགས་དྲིན་ཆེན་རྗེ། །ཕ་བློ་གྲོས་མཐའ་ཡས་མ་ལགས་སམ། །སྐུ་མཐོང་བས་ཐ་མལ་འཁྲུལ་སྣང་འགགས། །གསུང་ཐོས་པས་བདེ་ཆེན་ཡེ་ཤེས་བསྐྱེད། །ཐུགས་དྲན་པས་གཟུང་འཛིན་བདེན་ཞེན་ཞིག །རྗེ་ནམ་མཁའ་ལྟ་བུའི་རྣལ་འབྱོར་པ། །མི་ང་ལ་བསམ་རྒྱུ་རྗེ་ལས་མེད། །དབྱིངས་ཆོས་སྐུའི་ཀློང་ནས་རྗེས་དགོངས་ལ། །དུས་ད་ལྟ་འཕོ་ཆེན་གྱི་ཡེ་ཤེས་བསྐྱེད། །འབྲལ་མེད་དུ་འགྲོགས་པའི་དགའ་སྟོན་སྩོལ། །མི་ང་རང་ཞན་སྟེ་བླ་མ་བཟང༌། །སངས་རྒྱས་རིན་ཆེན་གྱི་ཞབས་པད་བརྟེན། །ལྟེམ་རྐྱང་མེད་པར་གསོལ་བ་བཏབ། །བྱིན་རླབས་སྙིང་གི་དབུས་སུ་སད། །ཆོས་དབུ་མ་ཕྱག་རྒྱ་རྫོགས་ཆེན་གྱི། །གྲུབ་མཐའི་སྤུ་རིས་དབྱིངས་སུ་ཡལ། བློ་བྲལ་ཆོས་ཉིད་ཀྱི་མལ་དུ་སླེབ། །ཐ་སྙད་ཀུན་ཇི་ལྟར་དགྱེས་དགྱེས་མཛོད། །ཨུ་རུས་ཀྱི་སྡུག་རྩིར་མ་བྱས་ཀྱང༌། །ལྷན་སྐྱེས་ཀྱི་ཡེ་ཤེས་ཁོང་ནས་སད། །གནས་འགྱུ་ཡི་འདམ་ཀ་བདག་ལ་མེད། །སེམས་འཛིན་ཀུན་ཇི་ལྟར་དགྱེས་དགྱེས་མཛོད། །དཔྱད་སྒོམ་གྱི་སྤྲོས་པ་མ་བྱས་ཀྱང༌། །སྤྲོས་བྲལ་གྱི་མཚན་ཉིད་མངོན་སུམ་མཐོང༌། །དགག་སྒྲུབ་ཀྱི་སྤང་ལེན་བདག་ལ་མེད། །ཡིད་དཔྱོད་ཀུན་ཇི་ལྟར་དགྱེས་དགྱེས་མཛོད། །གཏད་མེད་ཀྱི་རིག་པ་ཕྱམ་གདལ་ལ། །འཇུར་དྲན་གྱི་ཞེན་རིག་མ་བསྒྲུབས་པས། །ཉམས་སྣང་གི་སྤུ་རིས་དབྱིངས་སུ་ཞི། །བཟང་རྟོག་ཀུན་ཇི་ལྟར་དགྱེས་དགྱེས་མཛོད། །ཆོས་མདོ་རྒྱུད་སྒྲུབ་བརྒྱུད་མན་ངག་སོགས། །ཀུན་མཐར་ཐུག་ངེས་དོན་ཀློང་དུ་གཅིག །གནད་བློ་བྲལ་གཉུག་མའི་རང་ངོ་རིག །ཐོས་བསམ་ཀུན་ཇི་ལྟར་དགྱེས་དགྱེས་མཛོད། །ཁོང་རྟོག་གེ་མཁན་གྱི་སྟོན་ཆོས་ཀྱི། །ཨུ་རུས་ཀྱི་ལོ་བརྒྱར་འགེགས་བྱས་ཀྱང༌། །མི་ང་ལ་ཐེ་ཚོམ་འཁུ་འཕྲིགས་མེད། །ངོ་བོ་ལ་རྟག་ཆད་མི་འདུག་ན། །རང་བཞིན་ལ་འཕོ་འགྱུར་མི་འདུག་ན། ཆོས་དབྱིངས་ལ་བྲི་གང་མི་འདུག་ན། །འབྲས་བུ་ལ་ཐོབ་ཤོར་མི་འདུག་ན། །ལམ་ནོར་གོལ་བྱ་བ་ཅི་ལ་ཟེར། །སྒོམ་མ་བྱུང་བྱ་བ་ཅི་ལ་ཟེར། །གནད་མ་ཤེས་བྱ་བ་ཅི་ལ་ཟེར། །དོན་མ་རྟོགས་བྱ་བ་ཅི་ལ་ཟེར། །ལྟ་དང་སྒོམ་དང་སྤྱོད་པ་གསུམ། །ཐམས་ཅད་གཉུག་མའི་ཀློང་དུ་གཅིག །གེགས་དང་གོལ་ས་མཚན་འཛིན་གསུམ། །བློ་ཡི་བཏགས་པའི་སྤུ་རིས་ཏེ། །བློ་བྲལ་གཤིས་ལ་ཕན་གནོད་ཅི། །རང་གྲོལ་གྱི་རྣལ་འབྱོར་ཨ་ལ་ལ། །འདི་ཡང་དཔལ་ལྡན་བླ་མའི་དྲིན། །དྲིན་ལན་དུ་རྟོགས་པའི་མཎྜལ་ཕུལ། །ད་དུང་ཡང་འབྲལ་མེད་ཐུགས་རྗེས་སྐྱོངས། །དོན་གཉིས་མཐར་ཕྱིན་གྱི་དགེ་མཚན་སྩོལ། མངྒ་ལཾ། ཞེས་གསུངས་པ་ལྟར་རོ། །དེས་ནས་ཐུན་མིན་གྱི་ཐུགས་དམ་ལྷག་པའི་ལྷ་གཅིག་རྡོ་རྗེ་ཕུར་པ་ཡང་གསང་སྤུ་གྲིའི་ལྗགས་བསྙེན་དང་པོར་གནང་བའི་སྐབས་གཟིམ་ཁང་གི་སྟེང་དང་ཕྱོགས་མཚམས་ཀུན་ནས་ལྕགས་ཀྱི་སྤྱང་ཀི་མང་པོ་འདུས་པ་མཆེ་བ་གཉེར་ཏེ་ངུ་ཞིང༌། ནང་དུ་འཇུག་པར་བརྩམས་པ་སོགས་འཚུབས་ཆ་ཆེ་ཙམ་བྱུང་བ། བླ་མ་ལ་གསོལ་བཏབ། ཐུགས་ཡིད་བསྲེས། རྟགས་མཚན་བཟང་ངན་ལ་རེ་དོགས་འཁུ་འཕྲིགས་མ་མཛད་པས་ཞག་ཁ་ཤས་ནས་རིམ་གྱིས་འཚུབས་ལྟས་རིགས་ཞི་ནས་ཐུགས་དམ་ལ་བོགས་ཐོན་ཏེ་བྱིན་ཆགས་པ་བྱུང་བ་དང༌། རྡོ་རྗེ་ཕུར་པའི་སྐུ་མཚམས་དང་པོའི་སྐབས་སྤྱིར་ལོ་གསུམ་དུ་བཞུགས་ཀྱང་ཉིན་ཞག་བརྒྱ་སོང་མཚམས་ལས་བཞིའི་སྦྱིན་སྲེག་ཞིབ་རྒྱས་བཏང་མཛད་པ་རྡོ་རྗེ་འཆང་མཁྱེན་བརྩེ་དབང་པོའི་བཀའ་བཞིན་གྲུབ་པའི་རྟགས་མཚན་ཐམས་ཅད་རྫོགས་པར་མངོན་ཏེ་སྒྲུབ་སྡེ་དེར་བཞུགས་འབར་ཆུང་བླ་མའི་གཟིམ་ཁང་ཉི་མཐོང་དུ་རྡོ་ཞིག་ཡོད་པ་བོར་སོང་བ་རིམ་གྱིས་ཚོལ་བས་རྙེད་པའི་ཚེ་དེ་སྟེང་ཞབས་རྗེས་ཤིན་ཏུ་གསལ་པོ་ཞིག་འདུག་པས་རྗེ་བླ་མས་ཞབས་རྗེས་བཞག་ནས་སྦས་པ་ཤེས་ཏེ་འབར་ཆུང་བླ་མ་རང་གིས་བདག་པོ་སྤྲད་ནས་བླ་བྲང་གི་མགོན་ཁང་སྒོར་ཐམས་ཅད་ཀྱིས་མཇལ་དུ་ཡོད་པ་དང༌། སྐུ་མཚམས་ལོ་གསུམ་གྲོལ་ནས་འཇམ་མགོན་མཁྱེན་བརྩེ་རྡོ་རྗེ་འཆང་ལ་རྟོགས་འབུལ་མཛད་པས་ཐུགས་དགྱེས་རྩེར་སོན་པ་ལྟར་རྡོ་རྗེ་ཕུར་པའི་ལམ་རྣམ་བཞིའི་གྲུབ་མཐའ་སྒྲ་ཇི་བཞིན་དུ་སྙོག་པར་ངེས་ཞེས་བསྔགས་བརྗོད་ཡང་ཡང་གནང་བ་དང༌། ཆོས་དབང་བླ་མ་གསང་འདུས་ལྗགས་བསྙེན་སྐབས་གུ་རུ་རིན་པོ་ཆེའི་སྐུའི་སྐྱེ་བ་ཐམས་ཅད་དུ་རྗེས་སུ་བཟུང་ཚུལ། ཡེ་ཤེས་ཕེབས་པའི་རྟགས་བརྒྱུད་མར་བྱུང་བ་དང༌། ཐུགས་དམ་ལ་བོགས་འབྱིན་བྱུང་ཚུལ་སོགས་གསུངས་ཤིང༌། རྡོར་སེམས་ཐུགས་ཀྱི་སྒྲུབ་པའི་བསྙེན་སྒྲུབ་དང་རྫོགས་རིམ་བདེ་གསལ་མི་རྟོག་པའི་རྣལ་འབྱོར་ལ་ཐུགས་གཞོལ་བའི་ཚེ་ཉིན་མཚན་འོད་གསལ་གྱི་རྣལ་འབྱོར་གཅིག་ཏུ་འདྲེས་པའི་ཐུགས་སྣང་བྱུང་བ་དང༌། བདུད་འདུལ་སེང་ཧ་མུ་ཁའི་བསྙེན་སྒྲུབ་སྐབས་ཨོ་རྒྱན་མཁའ་འགྲོའི་གླིང་དུ་ཕེབས་པ་དང༌། དཔའ་བོ་ཌཱ་ཀའི་ཚོགས་འདུ་བ་ལ་སྤྱོད་པ་དང༌། ཕྱག་མཚན་རྙེད་པ་སོགས་མནལ་ལྟས་ཡ་མཚན་པ་དུ་མ་བྱུང་བ་དང༌། ཞེ་ཆེན་རི་ཁྲོད་བདེ་ཆེན་འོད་གསལ་ཕུག་ཅེས་གནུབས་བན་ནམ་མཁའི་སྙིང་པོའི་སྒྲུབ་ཕུག་ཞིག་ཡོད་པ་དེར་ལོ་གསུམ་བཞུགས་ནས་རྫོགས་པ་ཆེན་པོ་སེམས་ཉིད་ངལ་གསོ་ལ་གསན་བསམ་སྒོམ་གསུམ་སྤེལ་མར་གནང་བས་ཆོས་ཉིད་ཀྱི་དགོངས་པ་ཀློང་དུ་གྱུར་ཏེ་གཉིས་འཛིན་གྱི་འཁྲུལ་རྟོག་ཞིག་ནས་ཉིན་མཚན་འོད་གསལ་གྱིས་འདའ་བར་གསུངས་པ་དང༌། སྙན་བརྒྱུད་ཡང་ཕུར་སྦྲགས་མར་ལྗགས་བསྙེན་གནང་སྐབས་འཇམ་མགོན་རིན་པོ་ཆེ་བློ་གྲོས་མཐའ་ཡས་ཀྱིས་དེའི་རྫོགས་རིམ་ཐབས་གྲོལ་གྱི་ལམ་ཡོངས་རྫོགས་སམ་ཊ་ལ་ཕྱག་བྲིས་བཀོད་པའི་སྟེང་ནས་གནང་བ་དང༌། སྐུ་ཚེ་དང་ཕྲིན་ལས་ཀྱི་བར་ཆད་མང་པོ་སེལ་བ་དང༌། ཕུར་པ་ཡང་གསང་སྤུ་གྲིའི་ལྗགས་བསྙེན་ཞིག་གི་སྐབས་གུ་རུ་ཆོས་ཀྱི་དབང་ཕྱུག་སྔགས་ཆས་ཐུགས་ཀར་མེ་ལོང་བཏགས་པ་ཞིག་གིས་རྡོ་རྗེ་ཕུར་པའི་དཀྱིལ་འཁོར་དུ་དབང་བསྐུར་གསན་པའི་དག་སྣང་ཉེ་བརྒྱུད་བྱུང་བ་དང༌། མདོ་ཁམས་ཀརྨ་དགོན་གྱི་ཀར་མའི་ཡང་དབེན་དུ་རྒྱལ་དབང་རང་བྱུང་རྡོ་རྗེས་རྗེས་སུ་བཟུང་སྟེ་དེའི་བླ་སྒྲུབ་དགོངས་གཏེར་དུ་རྡོལ་བའི་ཕྱག་བྲིས་དང་པོའི་སྟེང་མ་འོངས་དུས་སུ་འདི་རུ་ལན་གཅིག་འབྱུང་ཞེས་གནང་བ་ཕྱིས་རྗེ་ཉིད་ཀྱི་ཡང་སྲིད་དེར་ཕེབས་པ་དང༌། ཀུན་མཁྱེན་འཇིགས་མེད་གླིང་པ་སྔགས་པ་དཀར་ཆས་ཅན་གྱིས་རྗེས་སུ་བཟུང་བ་དང༌། ཡོན་ཏན་རིན་པོ་ཆེའི་མཛོད་ལས་གསན་བསམ་མཛད་པས་མཁྱེན་རབ་ཀྱི་སྒོ་ཕྱེ་བར་གསུངས་པ་དང༌། བསམ་ཡས་ཨཱརྻ་པ་ལོའི་གླིང་དུ་རྫོགས་ཆེན་བླ་མ་ཡོན་ཏན་དཔལ་བཟང་གིས་སྦྱིན་བདག་མཛད་ནས་བཀའ་བརྒྱད་བདེ་གཤེགས་འདུས་པའི་སྨན་སྒྲུབ་མཛད་པས་སྨན་སྒྲུབ་ལ་འཇའ་ཟུག །རྗེ་བླ་མ་སྣང་རིག་འདྲེས་པའི་ཉམས་ཁྱད་པར་ཅན་ཐུགས་ལ་འཁྲུངས་པ་གསུངས་པ་དང༌། འཇམ་མགོན་བླ་མ་རྣམ་གཉིས་མདུན་ནས་བཀའ་ཆོས་གསན་སྐབས་ཁོ་བོ་ལོ་གཞོན་པས་གསོལ་འདེབས་སོགས་བྱེད་མ་ཤེས་ཀྱང་བྱིན་འབེབས་དང་དབང་བཞི་པའི་ངོ་སྤྲོད་སྐབས་ཐུགས་ཡིད་འདྲེས་པའི་ཉམས་རྒྱུན་པར་ཤར་བ་ཡོད་པ་བླ་མ་ལྟ་དགོངས་མཐོ་བའི་བྱིན་རླབས་ཀྱིས་རེད་ཅེས་གསུངས། སྤྱིར་འཇམ་མགོན་རྡོ་རྗེ་འཆང་རྣམ་པ་གཉིས་ཟབ་གཏེར་གྱི་བཀའ་བབས་རྟེན་འབྲེལ་རབ་ཏུ་བྱུང་ན་ཁོང་རྣམ་པ་གསུམ་རྫུ་འཕྲུལ་དང་བརྟུལ་ཞུགས་ལ་མཁན་སློབ་ཆོས་གསུམ་དངོས་ལྟ་བུ་དང༌། ངེད་ཅག་སློབ་མ་རྣམས་རྗེ་འབངས་ཉེར་ལྔ་ལྟ་བུ་འོང་རྒྱུ་རེད་ཅེས་ཞལ་ནས་དངོས་སུ་གསུངས་པ་དང༌། སྐབས་ཞིག་ཞལ་རྩེད་དུ་ཞེ་ཆེན་དབུ་མཛད་སྐལ་བཟང་མགོན་པོ་ཚེ་གཅིག་ཏུ་དབུ་མཛད་བྱས་པས་འོག་མིན་སྨིན་གྲོལ་གླིང་གི་དབྱངས་རོལ་དང༌། ངའི་མི་ཚེ་གཅིག་ལ་སྒོམ་ལོ་བྱས་པས་ལྟ་སྒོམ་གྱི་ཕུ་ཐག་ཆོད་པའི་གདེང་ཐོབ་དགོས་རྒྱུ་རེད་ཅེས་གསུངས། རྫེ་བླ་མ་ཉིད་ཞེ་ཆེན་བླ་བྲང་སྟེང་གཟིམ་ཆུང་དུ་སྐུ་མཚམས་དམ་རྒྱར་བཞུགས་སྐབས་ནམ་རྒྱུན་གཟིམ་སྐར་སྒོ་གཏན་ནས་ཕྱེ་མི་མཛད་པ་ལ། ཉིན་གཅིག་གསུང་ཐུན་བཞུགས་སྒང་སྔ་དྲོ་ཞིག་ལ་གཟིམ་སྐར་སྒོ་སྟེང་མ་ཕྱེ་ནས་འདུག་པ་ཀུན་གྱིས་རྗེས་དེ་རིང་གཟིམ་སྐར་ཕྱེ་འདུག་པ་གང་ཡིན་ཞེས་གླེང་རྐྱེན་གྱིས་ཉིན་གུང་གསུང་ཐུན་གྲོལ་ནས་ཆབ་གསང་ཕེབས་རྗེས་ཉེ་གནས་སྐུ་མཆེད་བླ་མ་འཇམ་དབྱངས་ཀྱིས་གསོལ་ལྕོགས་ནང་གཟིགས་པས་ཤོག་དྲིལ་ཞིག་འདུག་པ་བརྐུས་ནས་ཁྲོ་ཤུལ་མཁན་རིན་པོ་ཆེ་གཟིམ་ཆུང་ཁྱམས་དེར་བཞུགས་པ་ལ་གཟིགས་ཕུལ་བས་སྐྱབས་རྗེ་རབ་འབྱམས་རིན་པོ་ཆེ་ཀུན་བཟང་བསྟན་པའི་ཉི་མ་མགོ་ལོག་ཏུ་རིན་ཆེན་གཏེར་མཛོད་ཆེན་མོའི་ཆོས་འཁོར་གྲུབ་རྗེས་དགོངས་པ་རྫོགས་མ་ཐག་སྤྲུལ་གཞི་བི་མ་མི་ཏྲ། རིགས་བདག་མཁྱེན་བརྩེ་དབང་པོ། རབ་འབྱམས་རིན་པོ་ཆེའི་བཅས་ཐོ་བརྩེགས་སུ་བཞུགས་པ་ཞལ་གཟིགས་ཏེ་འདས་རྗེས་ཚིགས་སུ་བཅད་པ་དུ་མ་བསྩལ་བའི་མཐར་རྗེ་ཉིད་ལ་ཐིམ་པས་དགོངས་པ་དབྱེར་མེད་དུ་གྱུར་པ་དང༌། མཆོག་གི་སྤྲུལ་སྐུ་འབྱོན་པའི་ལུང་བསྟན་བཅས་ཡོད་པ་དང༌། ཕྱིས་དགུང་གྲངས་ལྔ་བཅུར་ཕེབས་ཤིང་གསོལ་ཚིགས་སུ་ཟས་ངན་ཞིག་བཞེས་རྐྱེན་གྱིས་བརྒྱུད་མར་སྙུན་ཏེ་བཞུགས་ཀྱང༌། ཞལ་ཁྲུས་སོགས་མ་གནང་ཡང་སྐུ་ཤ་དཀར་སངས། གཉེར་མ་སོགས་གཏན་ནས་མེད་པ་དང༌། གསོལ་ཆས་རྒྱུན་རིང་མ་བཞེས་ཀྱང་སྐུ་ཉམས་ཆག་པ་སོགས་གཏན་ནས་མེད་པ་གཟི་བརྗིད་དང་ལྡན་པར་བཞུགས་པ་དང༌། བཀའ་བརྒྱད་སྒྲུབ་ཕུག་ཏུ་བཞུགས་སྐབས་སྒྲོན་མེ་སོགས་གང་ཡང་མེད་ཀྱང་མཚན་མོ་མུན་སྲོས་པའི་སྐབས་ཕྱག་བྲིས་ཉིན་པར་བཞིན་གནང་བ་ཉེ་གནས་ཀྱིས་མཇལ་བ་སོགས་ལྟ་དགོངས་མཐོན་པོར་ཕེབས་ཤིང༌། ནང་གི་ཏིང་ངེ་འཛིན་ལ་མངའ་བརྙེས་པའི་རྟགས་མཚན་གསལ་བ་དང༌། མདོར་ན་ཐེག་པ་མཆོག་གི་གསེང་ལམ་སྒྲ་ཇི་བཞིན་དུ་སྙེག་པ་ཞིག་ལ་ཕྱི་མའི་དུས་འདིར་བདག་གི་བླ་མ་ཙམ་ཞིག་ཡིན་པར་མཁས་གྲུབ་ཀྱི་སྐྱེས་ཆེན་དུ་མས་བསྔགས་པར་མཛད། དགུང་གྲངས་སུམ་ཅུའི་སྐོར་ཕེབས་པ་ནས་ལོག་སྨོན་ཅན་ཞིག་གིས་ཟས་ངན་ཞིག་ཕུལ་བ་མཁྱེན་བཞིན་བཞེས་པའི་རྐྱེན་གྱིས་སྐུ་ལ་སྙུན་ཤིན་ཏུ་ལྕི་བ་ཐེབས་ཚུལ་གྱིས་ཕྱག་གིས་སྐུ་རྒྱབ་ཏུ་སྐུ་ཆིངས་སྡོམ་མི་ནུས་པ་དང༌། ལྗགས་དང་ཚེམས་གས་པ་ལས་ཁྲག་བབ་པས་ལྗགས་ཀློག་མི་བདེ་བ་སོགས་བྱུང་ཀྱང་རྩ་རླུང་གི་ནུས་པས་སྐུ་ཚེ་ལ་བར་ཆད་མ་བྱུང༌། སྐུ་ཚེའི་སྨད་དགུང་གྲངས་བཞི་བཅུར་ཕེབས་པ་ནས་རྫོང་ལུང་པདྨ་ལྷ་རྩེ་ཞེས་བཀའ་སྲུང་ལྷ་ཆེན་གྱི་གསང་རྟེན་རང་བྱུང་གི་བྲག་དམར་ལས་འཁྲུངས་པ་ཞིག་ཡོད་པའི་དྲུང་དུ་རིན་ཆེན་རིལ་ནག་ཆེན་མོ་བཞེས་ཏེ་ཟླ་བ་གཅིག་ཙམ་དུ་སྦྲ་གུར་ཕུབ་སྟེ་བཞུགས་ཤིང༌། སླར་མདོ་ཁམས་གནས་ཆེན་ཉེར་ལྔའི་ཕྲིན་ལས་བཞི་ཡི་གནས་ཆེན་ལས་རྒྱས་པའི་གནས་ཆེན་ཟིལ་ཁྲོམ་གངས་ཀྱི་ར་བའི་བྱང་ཕྱོགས་ཞེ་ཆེན་རྒྱབ་རི་སེང་གེ་གནམ་རྫོང་རི་ཁྲོད་དུ་བཀའ་བརྒྱད་བདེ་གཤེགས་འདུས་པའི་ཚོགས་ཁང་དུ་གྲགས་པའི་སྒྲུབ་ཕུག་དང༌། གཟིམ་སྤྱིལ་གསར་བསྐྲུན་བདེ་མཆོག་བཀྲ་ཤིས་དགེ་འཕེལ་དུ་ཐེམ་པ་སྤང་ནས་ཀུན་སྤང་བྱ་བྲལ་བའི་ཚུལ་གྱིས་སྐུ་གཤེགས་ཀྱི་བར་བཞུགས་ཤིང་ཐུགས་སྲས་འཇམ་མགོན་མཁྱེན་བརྩེ་རིན་པོ་ཆེ། ཀོང་སྤྲུལ་སོགས་ལ་གདམས་ངག་རིན་པོ་ཆེའི་མཛོད་ཀྱིས་མཚོན་ཆོས་འཁོར་གལ་ཆེ་བ་ཆོས་མཛད་སྒྲུབ་པ་པོ་དམ་ལྡན་སློབ་མའི་གཙོ་བོ་ཁ་ཤས་ལས་དད་སྦྱིན་མཆོག་ཕལ་སུ་ལ་ཡང་མཇལ་ཁ་དང༌། རྐྱེན་སེལ་ཚེ་དབང་སོགས་གང་ཡང་མ་གནང་བར་རྩེ་གཅིག་སྒྲུབ་པ་སྙིང་པོར་མཛད་པ་དང༌། ཕྱི་མའི་དུས་འདིར་འཛམ་གླིང་ཆོས་ཀྱི་ཤིང་རྟ་ཆེན་པོ་འཇམ་མགོན་མཁྱེན་ཀོང་རྣམ་པ་གཉིས་དང༌། ཐམས་ཅད་མཁྱེན་གཟིགས་མི་ཕམ་རིན་པོ་ཆེ་རྣམས་ཀྱི་བཀའ་དྲིན་འབའ་ཞིག་པས་རིས་སུ་མ་ཆད་པའི་ཐུབ་བསྟན་རིན་པོ་ཆེ་སྤྱི་དང༌། ཁྱད་པར་རང་ལུགས་སྔ་འགྱུར་རྡོ་རྗེ་སྙིང་པོའི་ལྟ་དགོངས་ཀྱི་ཟབ་གནད་ཆེས་ཆེར་གསལ་བར་མཛད་པ་བླ་མའི་བཀའ་དྲིན་རྗེས་སུ་གསོ་བ་དང༌། སངས་རྒྱས་ཀྱི་བསྟན་པའི་གཞི་མ་ལུང་རྟོགས་ཀྱི་མཛད་པ་གོང་འཕེལ་དུ་འབྱུང་བའི་ཕྱིར་བསྟན་འཛིན་གྱི་སྐྱེས་བུ་ཆེས་མང་དུ་བསྐྲུན་པར་མཛད་པའི་ཚུལ་ལ་རང་དགོན་གྱི་ཞེ་ཆེན་རབ་འབྱམས་རིན་པོ་ཆེ་འགྱུར་མེད་ཀུན་བཟང་བསྟན་པའི་ཉི་མ། རྗེ་ཉིད་དང༌། གྲུབ་དབང་རྫོགས་ཆེན་ལྔ་པ་ཐུབ་བསྟན་ཆོས་ཀྱི་རྡོ་རྗེས་གཟིགས་སྣང་དགོངས་པ་རྩེ་མཐུན་དུ་བྱུང་བ་མགོ་ལོག་ཨ་ཁྱུང་སྦྲ་སར་དཔོན་པོའི་སྲས་སུ་འཁྲུངས་པ་སེང་གེའི་ཁྲི་ལ་མངའ་གསོལ། ཡབ་ཡུམ་སྐུ་འཁོར་རིགས་དང༌། གྲྭ་ཚང་ལ་དགྱེས་སྟོན་སོགས་དཔེ་ཟླ་འོས་པར་མཛད། མཆོག་གི་སྤྲུལ་སྐུ་རིན་པོ་ཆེར་རྟེན་སྡོམ་པ་གསུམ་དང༌། སྔ་འགྱུར་བཀའ་གཏེར་གྱི་སྨིན་གྲོལ་རབ་འབྱམས་དང༌། གསན་བསམ་སྒོམ་པའི་རྒྱལ་ཐབས་ལ་བཀོད་པས་རང་ལུགས་བསྟན་པའི་སྲོག་རྩ་ཟིན་ངེས་སུ་བྱུང་བ་དང༌། འཇམ་མགོན་ཀོང་སྤྲུལ་རིན་པོ་ཆེའི་མཆོག་སྤྲུལ་རབ་འབྱམས་ལྔ་པས་ངོས་འཛིན་ཁྲི་བཀོད་གནང་བ་རབ་འབྱམས་རིན་པོ་ཆེ་དགོངས་པ་རྫོགས་རྗེས་རྗེ་བླ་མ་ཉིད་དང་བླ་བྲང་གཅིག་ཏུ་བཞུགས་ནས་བཤད་སྒྲུབ་ལས་གསུམ་གྱིས་སྔ་འགྱུར་བཀའ་གཏེར་ཡོངས་རྫོགས་ཀྱི་མངའ་བདག་ཆོས་ཀྱི་རྒྱལ་པོ་སྨིན་གླིང་པའི་བསྟན་སྲོག་འཛིན་པ་ལ་གཞན་དྲིང་མི་འཇོག་པའི་མཁས་གྲུབ་ཆེན་པོ་བསྐྲུན། གཞན་ཡང་རབ་འབྱམས་མཆོག་གི་སྐུ་སྤྲུལ་གྱི་བྱེ་བྲག་ཀོང་སྤྲུལ་རིན་པོ་ཆེའི་སྐུ་མཆེད་དགོན་སྟོད་མཆོག་སྤྲུལ། དབོན་སྤྲུལ་འགྱུར་མེད་མཐུ་སྟོབས་རྣམ་རྒྱལ་སྐུ་ཕྲེང་གཉིས་པ་དང་གསུམ་པ། མཁས་བཙུན་རིགས་པར་སྨྲ་བའི་ཁྱུ་མཆོག་ལོ་ཆེན་སྤྲུལ་སྐུ་འགྱུར་མེད་འོད་ཟེར་གྲགས་པ། རྒྱལ་སྲས་གཞན་ཕན་མཐའ་ཡས་ཀྱི་དབོན་རིགས་སུ་འཁྲུངས་པའི་འབར་ཆུང་སྤྲུལ་སྐུ་སོགས་འཇམ་མགོན་མི་ཕམ་རིན་པོ་ཆེའི་མཆོག་སྤྲུལ་རྗེ་དེ་ཉིད་ཀྱི་སྐུ་མཆེད་ཆོས་དཔལ་གྱི་སྲས་སུ་འཁྲུངས་པ་དང༌། གུས་འབངས་དམན་བུ་ལའང་ཀུན་གཟིགས་མཁྱེན་བརྩེ་རིན་པོ་ཆེའི་མཚན་དང་སྨིན་གྲོལ་རྒྱ་ཆེར་བཀའ་དྲིན་དུ་བསྩལ་བ་སོགས་ཞེ་ཆེན་དགོན་དང༌། གཞན་ཡང་ཕུག་དགོན་འཇུ་མོ་ཧོར་དགོན་སིབ་རྫོགས་ཆེན་དགོན་སོགས་དགོན་ལག་དུ་མའི་སྤྲུལ་སྐུ་ངོས་འཛིན། ཁྲི་བཀོད་དང་དེ་དག་གཙོ་བོར་གྱུར་པའི་སྐལ་བཟང་གི་གདུལ་བྱ་རིས་སུ་མ་ཆད་པ་ལ་བཀའ་མ་མདོ་སྒྱུ་སེམས་གསུམ། ཡང་ཕུར། དོང་སྤྲུགས་གཉིས་སོགས་དབང་ལུང་གི་རྒྱུན་གང་བཞུགས་ཐམས་ཅད་དང༌། རིན་ཆེན་གཏེར་མཛོད་ཆེན་མོ། ཉང་གཏེར་བཀའ་བརྒྱད་པོད་དགུ། བླ་མ་དགོངས་འདུས་དབང་ཆེན་དང་གཏེར་གཞུང་པོད་བཅུ་གསུམ་ལུང༌། བླ་མ་གསང་འདུས་དང༌། ཁྲོས་ནག་གི་གཞུང་པོད། རྡོ་རྗེ་གླིང་པའི་བཀའ་བརྒྱད་དང༌། ཧཱུྃ་སྐོར་སྙིང་ཐིག་སོགས་ཕལ་ཆེར་དང༌། བྱང་གཏེར་སྐོར་ཡོངས་རྫོགས། གྲོལ་ཐིག་དགོངས་པ་རང་གྲོལ། རྫོགས་པ་ཆེན་པོ་སྙིང་ཐིག་ཡ་བཞི། ཀློང་ཆེན་མཛོད་བདུན། ངལ་གསོ་སྐོར་གསུམ། སྔགས་ཀྱི་སྤྱི་དོན། གསང་འགྲེལ་ཕྱོགས་བཅུ་མུན་སེལ། རོང་ཟོམ་བཀའ་འབུམ། སྨིན་གླིང་གཏེར་ཆེན་རིན་པོ་ཆེའི་བཀའ་འབུམ། སྒྲུབ་ཐབས་འདོད་འཇོའི་བུམ་བཟང༌། ཀློང་ཆེན་སྙིང་ཐིག་གི་རྩ་པོད་གཉིས། ཀུན་མཁྱེན་འཇིགས་གླིང་གི་བཀའ་འབུམ་པོད་དགུ། རབ་འབྱམས་གཉིས་པ་འགྱུར་མེད་ཀུན་བཟང་རྣམ་རྒྱལ་གྱི་བཀའ་འབུམ་པོད་དགུ་དང༌། རྒྱལ་ཚབ་དང་པོ་བསྟན་འཛིན་ཆོས་རྒྱལ་གྱི་བཀའ་འབུམ་པོད་གཅིག །དབོན་སྤྲུལ་མ་ཧཱ་པཎྜི་ཏ་འགྱུར་མེད་ཀུན་བཟང་མཐུ་སྟོབས་རྣམ་རྒྱལ་གྱི་གླེགས་བམ་པོད་དྲུག་དང༌། རྣམ་ཐར་སྐལ་བཟང་མགུལ་རྒྱན་པོད་གཅིག །གྲུབ་ཆེན་ཤེས་རབ་ཡར་འཕེལ་གྱི་དབུ་ཕྱག་རྫོགས་གསུམ་གྱི་ཁྲིད་ཡིག་དང་ལྟ་མགུར། གདམས་མཛོད་སྤྲུལ་པའི་གླེགས་བམ་པོད་བཅུ། ཀོང་སྤྲུལ་རིན་པོ་ཆེའི་རྒྱ་ཆེན་བཀའ་མཛོད་པོད་བཅུ་གསུམ། མི་ཕམ་རིན་པོ་ཆེའི་བཀའ་འབུམ་པོད་ཉེར་བཞིའི་ལུང༌། དེ་སོགས་ཀྱི་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་རྟེན་བཤད་ལུང་དང་བཅས་པའི་ཆོས་འཁོར་རྒྱུན་མི་ཆད་པས་སྐལ་བཟང་སློབ་མའི་ཚོགས་རྟག་པར་སྐྱོང་བར་མཛད་པས་ཞལ་སློབ་ཐམས་ཅད་སྨིན་གྲོལ་ཆོས་ཀྱི་འབྱོར་པས་ཕྱུག་པ་ཤ་སྟག་དང༌། འཇམ་མགོན་མི་ཕམ་རིན་པོ་ཆེར་ལྷག་པའི་ལྷས་ལུང་བསྟན་པ་ལྟར་ཉེ་བའི་སྲས་ཆེན་བརྒྱད་ཀྱི་སྐུ་ཐོག་ཚད་ལས་མི་ཆུང་བ་རེ་བཞེངས་མཛད་པའི་བྱེ་བྲག་ས་ཡི་སྙིང་པོའི་སྐུ་ཞེ་ཆེན་དུ་བཞེངས་པར་བཀའ་ཡིས་བསྐུལ་ཏེ་ས་སྙིང་གསེར་ཟངས་ཀྱི་སྐུ་ཐོག་ཚད་བཞེངས་པའི་མདུན་མཆོད་འབུལ་སྐབས་ཉེར་མཁོའི་ས་སྙིང་གི་མཆོད་ཆོག་ཅིག་གསར་བསྒྲིགས་མཛད་ནས་མི་ཕམ་རིན་པོ་ཆེར་སྤྱན་འབེབས་ཞུས་པས་དེང་སང་གི་དུས་འདི་འདྲ་ལ་འདི་ལྟ་བུའི་ལེགས་བཤད་རྩོམ་ནུས་པ་དཀའ་ངེས་ཡིན་འདུག་པས་ཕྱིན་ཆད་རྒྱལ་ཚབ་རིན་པོ་ཆེའི་གསུང་ཇི་ཡོད་འཐོར་གྱར་དུ་མ་བཅུག་པར་བསགས་ནས་བཀའ་འབུམ་ཞིག་བསྒྲིགས་ཏེ་སྤར་དུ་བཀོད་དགོས་ངེས་འདུག་ཅེས་བཀའ་བསྩལ་བ་ལྟར་ཀུན་གཟིགས་མཁྱེན་བརྩེ་རིན་པོ་ཆེ་དྷརྨ་མ་ཏིའི་དབུ་འདོན་གྱིས། རྗེ་བླ་མའི་སྐུ་དབོན་དགེ་ལེགས་རྒྱ་མཚོ་དང༌། ཉེ་བའི་ཐུགས་སྲས་ཉི་མ་ལྟ་བུ་ཀོང་སྤྲུལ་རིན་པོ་ཆེ་པདྨ་དྲི་མེད་ལེགས་པའི་བློ་གྲོས་གཉིས་ཀས་རྟེན་རྩ་གང་དགོས་ཕངས་མེད་དུ་བཏང་བར་མཛད་པ་དང༌། འཇམ་མགོན་རྣམ་གསུམ་གྱི་བསྟན་པ་ལ་སྙིང་ནས་གུས་པའི་དགེ་སློང་ཞིང་སྐྱོང་གི་འགན་ཁུར་ལྷུར་བཞེས་བཅས་སྤར་དུ་བསྒྲུབས་པའི་གླེགས་བམ་གྱི་དཀར་ཆག་ནི། ༼ཀ༽ ཚོགས་གསོག་མཆོད་འབུལ་སྣ་ཚོགས་ཀྱི་སྐོར་ཚོགས་གཉིས་ནོར་བུ་རྒྱས་པའི་སྤྲིན་ཆེན་ལྡེབ། ༡༢༣ འཇམ་མགོན་བླ་མཆོད་གྲུབ་གཉིས་ནོར་བུའི་གཏེར་མཛོད། ༡༧ ཉི་ཟླའི་རྟགས་ཅན་རྣམས་རྒྱ་གར་དུ་དཔེ་ཐོབ་པ་རྣམས་ཡིན། མཆན། ས་སྙིང་མཆོད་ཆོག་རིན་ཆེན་དབང་གི་རྒྱལ་པོ་ལྡེབ། ༤༨ རྒྱལ་བའི་རྟེན་གསུམ་བཞེངས་པ་དང་མཆོད་པའི་ཕན་ཡོན་ཚོགས་གཉིས་པད་ཚལ་བཞད་བྱེད་ཡིད་ཆེས་ལུང་གི་ཉི་མ། ༢༡༢ ༼ཁ༽ བསྟོད་ཚོགས་ཀྱི་སྐོར་ཡོན་ཏན་རྒྱ་མཚོའི་སྤྲིན་ཕུང༌། ༢༡༩ བླ་མ་རྒྱང་འབོད་དང་གསོལ་འདེབས་ཞབས་བརྟན་སྐོར་དང་བསོད་ནམས་རྒྱ་མཚོའི་སྤྲིན་ཆེན། ༡༢༠ ༼ག༽ སྔ་འགྱུར་གཙོ་བོར་གྱུར་པའི་སྒྲུབ་བརྒྱུད་ཤིང་རྟ་བརྒྱད་ཀྱི་ཆོས་འབྱུང་ལེགས་བཤད་པདྨ་དཀར་པོའི་རྫིང་བུ། ༢༦༤ རིན་ཆེན་གཏེར་མཛོད་ལས་འཕྲོས་པའི་གཏམ་ལྷའི་རྔ་སྒྲ། ༧༣ ༼ང༽ ཀ་ལཱ་པའི་མཚམས་སྦྱོར་ལྔའི་ལག་ལེན་བདུད་རྩིའི་ཉིང་ཁུ། ༣༣ ཡི་གེའི་བརྡ་དག་གསལ་བར་སྟོན་པའི་བསྟན་བཅོས་བློ་གསལ་མགུལ་རྒྱན། ༦༩ རྒྱན་གྱི་བསྟན་བཅོས་མེ་ལོང་གི་དོན་འགྲེལ་དཔེར་བརྗོད་ངོ་མཚར་པདྨ་དཀར་པོའི་ཆུན་འཕྱང༌། ༡༡༢ སྙན་ངག་༣༦དོན་རྒྱན་སོ་ལྔའི་དཔེར་བརྗོད་ཁོལ་བྱུང་ཡིད་སྐྱེས་གཞོན་ནུའི་ཟློས་གར། ༢༨ བསྟན་རྩིས་ཉེར་མཁོ་རབ་གསལ་མེ་ལོང༌། ༡༢ འབྱུང་རྩིས་ཀྱི་རེ་མིག་བལྟ་བདེར་སྤེལ་བ་ཀུ་མུ་དཱའི་རྫིང་བུ། ༡༨ ཀེག་རྩིས་ཞེ་བདུན་གྱི་རྡེལ་བཤད་རབ་གསལ་མེ་ལོང༌། ༡༢ བལ་མོ་སྡེང་སྐོར་གྱི་རྡེལ་བཤད་ཨུཏྤལ་དཀར་པོའི་ཕྲེང་བ། ༡༠ ཞལ་གདམས་གཏམ་ཚོགས་དང་བཅའ་ཡིག་སྐོར་བླང་དོར་རབ་གསལ་ནོར་བུའི་སྤྲིན་ཆེན། ༡༣༢ ༼ཅ༽ ཞལ་གདམས་དང་གསུང་མགུར་སྣ་ཚོགས་ཀྱི་སྐོར་ཀུན་ཕན་བདུད་རྩིའི་སྤྲིན་ཆེན། ༣༠༦ ཟུར་ཆུང་ཤེས་རབ་གྲགས་པའི་ཞལ་གདྃམས་བརྒྱད་ཅུ་པའི་མཆྃན་འགྲེལྃ་རིནྃ་པོྃ་ཆེའིྃ་ཕྲེང་བ། ༣༩ ༼ཆ༽ ཐེག་པ་ཆེན་པོའི་བློ་སྦྱོངྃ་གི་མན་ངག་ཟབ་དོན་སྦྲངྃ་རྩིྃའི་བུམྃ་བཟྃང༌། ༢༧༠ ཐུགས་རྗེ་ཆེན་པོ་བདེ་གཤེགས་ཀུན་འདུས་ཀྱི་སྔོན་འགྲོའི་ཁྲིད་ཟིན་རབྃ་གསྃལ་སྒྲོནྃ་མེྃ། ༣༨ ཐུགས་སྒྲུབ་བར་ཆད་ཀུན་སེལ་གྱི་རིམ་པ་དང་པོའི་ཁྲིད་ཟིན་ལྷ་རྫས་མེ་ཏོག ༥༥ ༼ཇ༽ རྡོ་རྗེ་ཐེག་པ་ཐུན་མོང་གི་སྔོན་འགྲོའི་ཁྲིད་ཀུན་མཁྱེན་ཞལ་ལུང་རྣམ་གྲོལ་ཤིང་རྟ། ༣༦༤ ༼ཉ༽ དཀོན་མཆོག་དང་ལས་འབྲས་ལ་ཡིད་ཆེས་བསྐྱེད་པའི་གཏམ་རྒྱུད་སྙིང་པོར་བསྡུས་པ་ཡང་དག་ཐར་ལམ་བགྲོད་པའི་སྐས། ༥༢༣ ༼ཏ༽ ལས་དང་པོ་པ་ལ་ཕན་པའི་བསྐྱེད་རྫོགས་ཀྱི་གོ་དོན་ཉུངྃ་གསྃལ་གོ་བདེར་བརྗོད་པ། ༡༡ བསྐྱེད་རིམ་སྤྱིའི་རྣམ་བཞག་རབྃ་གསྃལ་ནོརྃ་བུྃའི་མེྃ་ལོངྃ། ༩༩ ངེསྃ་དོནྃ་སྙིངྃ་པོའིྃ་གནྃད་མདོར་བསྡུས་པ་རིན་པོ་ཆེའི་སྒྲོན་མེ། དེའི་སྃ་བཅྃད་ལྡེབ། ༨༠ བདེན་གཉིས་བསལ་བཞག་དང་བྲལ་བའི་དོན་གྱི་དགོངས་བཤད་གློག་གི་སྒྲོན་མ། ༨༡ རྡོ་རྗེ་ཕུར་པ་ཡང་གསང་སྤུ་གྲིའི་རྣམ་བཤད་རིག་པ་འཛིན་པའི་ཞལ་ལུང༌། ༦༠ སྙན་བརྒྱུད་ཡང་ཕུར་སྦྲགས་མའི་ཟབ་ཏིག་གི་རྣམ་བཤད་གྲུབྃ་གཉིསྃ་འདོདྃ་འཇོྃའི་དགྃའ་ཚལྃ། ༡༡༧ གྲོ་ལོད་གསང་སྒྲུབ་གདུག་པ་ཀུན་འདུལ་གྱི་དམིགས་རིམ་ཟིན་བྲིས་གྲུབ་པ་མཆོག་གི་ཞལ་ལུང༌། ༢༢ སེམས་དོན་དངོས་གཞིའི་ཉམས་ལེན་གནད་བསྡུས་རབ་གསལ་སྒྲོན་མེ། ༥༧ ༼ཐ༽ བཤེས་སྤྲིང་མཆན་འགྲེལ་པདྨ་དཀར་པོའི་ཕྲེང་བ། ༣༡ སྤྱོད་འཇུག་ཤེར་ལེའི་མཆན་འགྲེལ་དོན་གསལ་མེ་ལོང༌། ༥༩ སྤྱོད་འཇུག་ཤེར་ལེའི་འབྲུ་འགྲེལ་ཀུན་མཁྱེན་བླ་མའི་གསུང་ལས་བཏུས་པ་རབྃ་གསྃལ་ནོརྃ་བུྃའི་སྒྲོནྃ་མེྃ། ༡༠༠ དཀོན་༣༧མཆོག་གསུམ་གྱི་དོན་རྣམ་བཞག་དད་པའི་རླབས་ཕྲེང་རྣམ་པར་གཡོ་བའི་ཆུ་གཏེར། ༦༠ཐེག་པ་རིམ་དགུའི་རྣམ་བཞག་མདོར་བསྡུས་རིན་པོ་ཆེའི་ཐེམ་སྐས། ༡༦༩ ༼ད༽ ཡིད་བཞིན་མཛོད་ཀྱི་འགྲེལ་ཆུང་པདྨ་དཀར་པོའི་སྤྲིན་ཆེན། ༡༦༧ ཐེག་དགུའི་ཚོགས་བཤད་ནོརྃ་བུའིྃ་ཏམྦུརྃ། གསང་སྙིང་ཚོགས་བཤད། སྡོམ་གསུམ་ཚོགས་བཤད་བཅས་ལ། ༩༣ བླ་མའི་རྣལ་འབྱོར་སྐོར་བྱིན་རླབས་རྒྱ་མཚོའི་སྤྲིན་ཆེན། ༣༧ རྒྱལ་དབང་རང་བྱུང་རྡོ་རྗེའི་བླ་མའི་རྣལ་འབྱོར་འོདྃ་གསྃལ་སྤྲིནྃ་གྱིྃ་རོལྃ་མོྃ། ༦ ༼ན༽ ཉེར་མཁོ་ཐོར་བུ་སྣ་ཚོགས་ཀྱི་སྐོར་འདོད་འབྱུང་ནོར་བུའི་སྤྲིན་ཆེན། ༩༦ ཉེར་མཁོ་དབྃང་གིྃ་མཚམྃས་སྦྱོརྃ་རིནྃ་པོྃ་ཆེའིྃ་ཕྲེངྃ་བ། ༧༣ ལྷག་པའི་ལྷ་སྣ་ཚོགས་ཀྱི་སྒྲུབ་ཐབས་དང་བསྙེན་ཡིག་སྐོར་རྫོགས་ལྡན་ནོར་བུའི་སྤྲིན་ཆེན། ༡༡༨ སེང་ཆེན་ཡིད་བཞིན་ནོར་བུའི་གསོལ་མཆོད་དཔྃག་བསྃམ་ཡོངྃས་འདུའིྃ་འཁྲིྃ་ཤིངྃ། ༢༠ ༼ཨ༽ འཇམ་མགོན་བླ་མའི་གདུང་རྟེན་གཉིས་ཀྱི་དཀར་ཆག་ངོ་མཚར་སྣང་བ། ༣༡ བསྔོ་སྨོན་དང་བཀྲ་ཤིས་སྐོར་དགེྃ་ལེགྃས་རྒྱྃ་མཚོྃའི་སྤྲིནྃ་ཆེནྃ། ༣༦ སྔ་འགྱུར་བསྟན་རྒྱས་སྨོན་ལམ་འགྲེལ་པ་ཕྱོགྃས་ལསྃ་རྣམྃ་པརྃ་རྒྱལྃ་བའིྃ་རྒྱལྃ་མཚྃན། ༡༢༥ དཀར་ཆག་ནོར་བུའི་ཕྲེང་བ་ཐུགས་སྲས་ཀོང་སྤྲུལ་རིན་པོ་ཆེས་མཛད་པ་ལྡེབ་བདུན་བཅས་པུསྟི་བཅུ་གསུམ་བཞུགས་པ། དེ་དག་ཀྱང་གསལ་ལ་གོ་བདེ་སྙན་འཇེབས་ཀྱི་བརྗོད་པ་རྨད་དུ་བྱུང་བ། མཁས་པ་མགུ་བར་བྱེད་པའི་ལུང་དང་རིགས་པའི་ཟབ་གནད་ཕུན་སུམ་ཚོགས་པ། ཁུངས་དང་འབྲེལ་ཞིང་གོང་མའི་གསུང་རབ་ཐམས་ཅད་ཀྱི་གསལ་བྱེད་དུ་གྱུར་པ་ཀུན་མཁྱེན་ངག་གི་དབང་པོ་བསམ་ཡས་པ་དང༌། རྒྱལ་དབང་ཀརྨ་པ་རང་བྱུང་རྡོ་རྗེའི་ལེགས་བཤད་ཀྱི་ཕྲེང་བ་རྣམས་དང་གསུང་རྩོམ་གྱི་གཤིས་མཚུངས་ཞེས་མཁས་པ་དག་གིས་གསུངས་ལ། དགེ་མང་མཁན་ཡོན་ཏན་རྒྱ་མཚོས་ཞེ་ཆེན་རྒྱལ་ཚབ་རིན་པོ་ཆེའི་ཕྱག་མཆན་ཉུང་ཟད་བཏབ་པའང་ཚིག་ཉུང་གོ་སླ་གནད་འདུས་ཟབ་དོན་རྗེན་ལ་ཕུད་པ་མཁས་གྲུབ་ཆེན་པོའི་གསུང་འགྲན་ཟླ་བྲལ་ཞེས་གསུངས་ནས་ཕྱག་ཐལ་མོ་སྦྱར་ནས་ཤིན་ཏུ་རྩིས་ཆེས་ཆེ་བར་གནང་བ་ལྟར་དང༌། ལྗགས་བཤད་གནང་བའི་ཚེ་ཟློས་དང་ནོར་བའི་སྐྱོན་དང་བྲལ་ཞིང་བཀའ་དང་བསྟན་བཅོས་ཀྱི་ལུང་སྦྱོར་རྒྱ་ཆེ་མུ་མཐའ་མེད་པ་དང་འབྲེལ་བས་འབབ་སྟེགས་བདེ་བའི་ཆུ་ཀླུང་ལྟར་གསུངས་པའི་ཚུལ་རྗེ་བླ་མ་དགུང་གྲངས་བཅུ་སྐོར་ཕེབས་སྐབས་ཀཿཐོག་དྲི་མེད་ཞིང་སྐྱོང་མཆོག་སྤྲུལ་ཁྲི་འདོན་སྐབས་ཕེབས་པས་ཕུན་ཚོགས་ལྔ་ལྡན་གྱི་གསུང་བཤད་སྒྲོས་གཙང་ངོ་མཚར་ཆེ་བ་གནང་བས་དེ་སྐབས་ཀྱི་དཔྱོད་ལྡན་ཐམས་ཅད་ཀྱི་ཡིད་ཀྱི་བརྟན་པ་འཕྲོག་པའི་ཚུལ་ལྟ་བུ་སྟེ། ཕས་ཀྱི་རྒོལ་བ་དག་རྩོད་པའི་ཚུལ་ཡང་རིན་ཆེན་གཏེར་མཛོད་ཆེན་པོའི་དོགས་སེལ་སོགས་ལ་དཔྱད་པས་ལུང་རིགས་ཀྱི་ཚད་མའི་སྒྲུབ་བྱེད་མང་ཞིང༌། དོན་ལ་གནས་པའི་རྒོལ་བས་མི་བརྫི་བའི་སྤོབས་པའི་གཟེངས་མཐོ་བར་ཤེས་པ་དང༌། གཞན་སེམས་དཀྲུགས་པའི་ཆགས་སྡང་གི་ངག་རྩུབ་མོ་མེད་པས་དོན་ལ་རྒོལ་བའི་སྐབས་མི་རྙེད་པ་དང༌། རྗེ་ཉིད་དུས་ཀུན་སྦས་ཚུལ་སྙོམས་ཆུང་གི་ཚུལ་དུ་བཞུགས་ཤིང༌། གསུང་གི་ཚོགས་རྣམས་ནས་ཀྱང་སྨྲ་བ་མང་བའི་སྐྱོན་དང་ཉེས་པ་མང་བར་གསུངས་བ་ལྟར་ཐུགས་སྙོམས་ཞིང༌། དོན་མེད་ཀྱི་གསུང་འཕྲོས་མང་པོ་མི་གནང་བ་ནི་སྙིགས་མའི་དུས་འདིར་ཐོས་བསམ་གྱི་ཡོན་ཏན་ཕྲ་མོ་ཞིག་ཡོད་ན་དེས་སེམས་ཁེངས་ཏེ་རང་གཞན་གྲུབ་མཐའི་ཆགས་སྡང་དང༌། ཆོས་སྤང་གི་ལས་ངན་བསགས་པ་དུ་མ་བྱུང་བས་ཐུགས་སུན་པས་དོན་ཆུང་ཉི་ཚེའི་དགག་སྒྲུབ་མང་པོ་མི་གནང་བ་ལས་ཚར་གཅོད་རྗེས་འཛིན་ཐུན་མོང་གི་ཤེས་བྱ་རིག་པའི་གནས་ཆེ་ཆུང་བཅུ་དང༌། ཐུན་མོང་མ་ཡིན་པའི་མདོ་སྔགས་ཀྱི་གཞུང་ལུགས་ཐམས་ཅད་གཏིང་ཕྱིན་པར་མཁྱེན་ཅིང༌། ཕྱི་ནང་དང་ཐེག་པ་གོང་འོག་གི་གྲུབ་མཐའི་ཐ་སྙད་དང་ལྟ་སྒོམ་སྤྱོད་པའི་གནད་ཐམས་ཅད་ཉམས་འོག་ཏུ་ཚུད་པས་གྲུབ་མཐའ་ཐམས་ཅད་འགལ་མེད་དུ་མཁྱེན། ཁྱད་པར་རང་ཉིད་སྔོན་གྱི་སྨོན་ལམ་ཟབ་མོའི་སྔ་འགྱུར་གྱི་བསྟན་པའི་མངའ་བདག་ཏུ་བྱོན་པས་གསང་བདག་ཟུར་མེས་དབོན། ཀུན་མཁྱེན་རོང་ཀློང་རྣམ་གཉིས། ཆོས་ཀྱི་རྒྱལ་པོ་མྱོས་སྟོན་སྐུ་མཆེད་དང༌། ཀུན་མཁྱེན་འཇིགས་མེད་གླིང་པ། འཇམ་མགོན་མཁྱེན་ཀོང་གཉིས་དང་མི་ཕམ་རིན་པོ་ཆེས་ཇི་ལྟར་བཀྲལ་བའི་གཞུང་བཞིན་རང་ལུགས་རྐང་ཚུགས་པར་བཟུང༌། སྒྱུ་འཕྲུལ་བཤད་སྒྲུབ་ཀྱི་རྒྱུན་ལ་ཐུགས་རྩིས་ཤིན་ཏུ་ཆེ་བར་གནང་ནས་གསང་བདག་དགོངས་རྒྱན་གྱི་གླེགས་བམ་འབྲལ་སྤང་དུ་བསྣམས་པར་མཛད་ནང་གི་ལྟ་དགོངས་ཆོས་ཉིད་མངོན་སུམ་དུ་གཟིགས་པའི་གྲུབ་བརྙེས་ཆེན་པོར་བྱོན་ཀྱང་ཕྱིའི་ཀུན་སྤྱོད་ཆོས་གོས་རྣམ་གསུམ་འབྲལ་སྤང་དང་ཤ་ཆང་གི་ཟས་མི་བཞེས་པ་སོགས་འདུལ་བ་དང་མཐུན་པ་ཁོ་ན་གནང་ཞིང༌། སྐུ་གོང་མ་སྲོག་གཅོད་ཀྱི་ཉེས་པ་དང་བསྔོས་ཤ་འདྲེས་པའི་སྲོལ་ངན་གྱིས་ཐུགས་སུན་ཏེ་སྨོན་ལམ་མཛད་པའི་དབང་གིས་རྗེ་འདི་སྐུ་འཁྲུངས་ནས་གཤེགས་ཀྱི་བར་ཤ་ཁྲག་གི་ཟས་གཏན་ནས་མི་བཞེས། འཕྱོར་ཆས་དང་ཨོ་ཟོབ་ཤུགས་ཀྱིས་སྤངས་ནས་སྦྱངས་པའི་ཡོན་ཏན་དང་ལྡན་པའི་གནས་བརྟན་རྡོ་རྗེ་འཛིན་པ་ཆེན་པོར་བཞུགས་ཤིང་གསུང་གི་ཚོགས་རྣམས་ལས་ཤ་ཆང་དང་བུད་མེད་ཐ་མ་ཁའི་ཉེས་དམིགས། ཚུལ་ཁྲིམས་འཆལ་བའི་སྐྱོན། ཁྲིམས་ལྡན་ཕན་ཡོན་རྒྱ་ཆེར་འབྱུང་ཞིང་སློབ་མ་དག་ལ་ཞལ་གདམས་བསྩལ་བ་ཐམས་ཅད་ཚེ་འདིའི་ལེགས་ཉེས་བྱ་སྤྱོད་ཐམས་ཅད་ལུང་བསྟན་འབའ་ཞིག་ཏུ་གྱུར་པ་ཁོ་ན་ཡོད་པས་མཚོན་རྗེས་འཇུག་ཐམས་ཅད་ལ་ཡང་དེ་ལྟར་ཞལ་གདམས་ཡང་ཡང་བསྩལ་བའི་བཀའ་དྲིན་གྱིས་གདན་ས་ཞེ་ཆེན་ཆགས་གནས་འབྲོག་སྡེ་ཤས་ཆེ་ཡང་བྱང་ཆུབ་སེམས་དཔའ་ཆེན་པོ་འདིའི་སྐུ་རིང་ནས་བླ་བྲང་ཁག་དང༌། གྲྭ་མང་སྤྱི་བྱེ་བྲག་གི་སྒོ་བཤས་ཀྱི་སྡིག་རྒྱུན་བཅད། མཆོག་སྤྲུལ་རིན་པོ་ཆེ་རྣམས་དང༌། རྗེ་མཆོག་གི་སྐུ་ཚ་རྣམས་དང༌། མཁན་པོ་དང་སྒྲུབ་བླ་རྣམས་སྡོམ་བརྩོན་སྡེ་སྣོད་འཛིན་པའི་གནས་བརྟན་ཚུལ་ཁྲིམས་ཀྱི་ཕ་རོལ་དུ་ཕྱིན་པ་དུ་མ་བྱོན་པས་མདོ་ཁམས་ཀྱི་སྐྱེ་བོ་གཟུར་གནས་དག་གིས་ཞེ་ཆེན་དགོན་པ་ཁ་མཁོས་ཆུང་ཞིང་གྲྭ་ཚང་ཉུང་ཡང་བླ་མ་བཟང་ལ་མང་བ་ནི་སུས་ཀྱང་འགྲན་ཟླ་མེད་ཅེས་གླེང༌། འཇམ་མགོན་མི་ཕམ་རིན་པོ་ཆེ་དང་པོ་ཆོས་ཞུགས་གནང་ཡུལ་འཇུ་མོ་ཧོར་དགོན་གསང་སྔགས་ཆོས་གླིང་ཡིན་པའི་དབང་གིས་ཕྱིས་སུ་མཁས་པའི་གྲགས་སྙན་གྱིས་ཁྱབ་སྟེ་མཛད་ཕྲིན་རྒྱས་པའི་ཚེ་ཞེ་ཆེན་དགོན་གཞུང་གིས་སེང་ཁྲིར་མངའ་གསོལ་ཞུས་པས་ཕྲན་ནི་བཟང་པོ་སེང་གེ་ལྟ་བུའམ། ངན་པ་ཁྱི་ལྟར་གང་བྱུང་ཡང་ཞེ་ཆེན་དགོན་གྱི་གྲྭ་པ་དང་ཆོས་རྒྱུན་ཡིན་པ་ཁས་ལེན་ཞེས་གསུངས་ཤིང༌། ཐུགས་དམ་གྱི་རྟེན་འཇམ་དཔལ་ཡེ་ཤེས་སེམས་དཔའི་མདུན་དུ་དྲི་བཟང་ཁ་ཆེ་ཤ་སྐམ་སིལ་མའི་མེ་ཏོག་ཕྱག་ཏུ་བསྣམས་ནས་འཇམ་དཔལ་གྱི་བསྟོད་པ་གང་བློ་མ་གསུངས་ནས་མེ་ཏོག་དེ་ཉིད་འཇམ་དཔལ་གྱི་དབུ་ལ་གཏོར་ཏེ་བདེན་བརྗོད་དང་བཅས་ཆོས་སྡེ་འདིར་བཤད་གྲྭ་ཞིག་ཚུགས་ན་རྒྱལ་བསྟན་སྤྱི་དང༌། ཁྱད་པར་སྔ་འགྱུར་གྱི་བསྟན་པའི་རྒྱན་དུ་གལ་ཆེ་བས་དེ་བཞིན་ངེས་པར་གྲུབ་པར་གྱིས་ཞེས་རབ་འབྱམས་དང༌། རྒྱལ་ཚབ་རིན་པོ་ཆེ་རྣམ་པ་གཉིས་ཀ་ལ་བཀའ་གནང་བ་རབ་འབྱམས་རིན་པོ་ཆེ་སྐུ་ཚེ་མཐའ་རྟུལ་བ་དང་ཇི་བཞིན་ཕྱག་བཞེས་གནང་རྒྱུ་མ་བྱུང་ཡང་རྒྱལ་ཚབ་རིན་པོ་ཆེ་ཡིས་ཐུགས་འགན་ལྷུར་བཞེས་གནང་སྟེ་བཤད་སྒྲུབ་ཟུང་འབྲེལ་གྱི་སྡེ་བཙུགས་པར་མཛད་ནས། ཐོག་མའི་རྟེན་འབྲེལ་དུ་ཀོང་སྤྲུལ་རིན་པོ་ཆེ། དགོན་སྟོད་སྤྲུལ་སྐུ། གུས་མཁྱེན་སྤྲུལ། བློ་གྲོས་རབ་གསལ། འཕགས་སྒང་སོགས་ལ་འཇམ་མགོན་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་མཆོག་གིས་འཇམ་དཔལ་བསྟོད་པ་གང་བློ་མའི་ལྗགས་བཤད་ཉིན་བདུན་ཙམ་གནང༌། དེ་རྗེས་དགེ་མང་མཁན་ཡོན་ཏན་རྒྱ་མཚོའི་སློབ་མའི་གཙོ་བོ་མཁན་པོ་སྒྲ་དབྱངས་ཕེབས་ནས། རབ་འབྱམས་མཆོག་སྤྲུལ། ཀོང་སྤྲུལ་རིན་པོ་ཆེ་རྣམ་གཉིས་དང༌། མཁན་བློ་གྲོས་རབ་གསལ། འཕགས་སྒང་སོགས་བློ་གསལ་གྱི་ཚོགས་དུ་མ་ལ་དབུ་མ་རྒྱན། སྒྱུ་འཕྲུལ་གསང་བ་སྙིང་པོ་གཙོ་བོར་གྱུར་པ་ལོ་འཁོར་གཅིག་ལྷག་ཙམ་གསུངས་པས་དབུ་ཚུགས་ནས། མཁན་པོ་རིག་འཛིན་འོད་ཟེར། ཁྲོ་ཤུལ་མཁན་འཇམ་དཔལ་རྡོ་རྗེ། ཀཿཐོག་མཁན་ཆེན་ནུས་ལྡན། བོད་སྤྲུལ་སོགས་ཀྱིས་མཁན་པོ་མཛད་ཅིང་བཤད་གྲྭའི་ཕྲིན་ལས་ཀྱི་རྒྱུན་སྐྱབས་རྗེ་རབ་འབྱམས་རིན་པོ་ཆེ་དང༌། ལྷག་པར་འཇམ་མགོན་ཀོང་སྤྲུལ་རིན་པོ་ཆེས་དབུ་ཁྲིད་མཛད་ནས་འཇིགས་བྲལ་གྱི་པཎ་ཆེན་མི་ཕམ་རྣམ་པར་རྒྱལ་བའི་འགྲེལ་ཆེན་རྣམས་དང༌། འདུལ་མངོན་དབུ་མ་ཤེར་ཕྱིན་མཛོད་སོགས་ཀུན་གཟིགས་མི་ཕམ་རིན་པོ་ཆེའི་ཕྱག་མཆན་ལྟར་འཆད་ཉན་མཛད། ཚེས་བཅུ་ཡར་ངོ་མར་ངོ་འཇམ་མགོན་ཟབ་གཏེར་གསང་ཐིག་ཡབ་བཀའ་ཡུམ་བཀའ་མཛད་པའི། ཞེ་ཆེན་བཤད་གྲྭ་ལེགས་བཤད་ཉི་ཟླའི་གླིང་ཞེས་རྒྱལ་ཚབ་རིན་པོ་ཆེ་སྐུ་དབོན་མཁས་གྲུབ་ཀྱི་དབང་ཕྱུག་བློ་གྲོས་རབ་གསལ། མཁན་པོ་བྱང་ཆུབ་རྡོ་རྗེའམ་གང་ཤར་དབང་པོ་འཕགས་སྒང་སོགས་སྡོམ་པའི་ཚུལ་ཁྲིམས་གཙང་ཞིང་མཁས་པའི་རྣམ་དཔྱོད་ཆེ་བ། ནང་གི་ཉམས་རྟོགས་མངའ་བས་རྟོག་གེ་སྐམ་པོར་མ་སོང༌། བཟང་པོའི་ཕྲིན་ལས་ཀྱིས་སྔ་འགྱུར་གྱི་བཤད་པའི་ཆུ་འགོ་ཚུགས་པའི་རིགས་པ་སྨྲ་བ་བཟང་ལ་མང་བར་བྱོན་པས། འོག་མིན་ཨོ་རྒྱན་སྨིན་གྲོལ་གླིང་གི་གདུང་སྲས་རིན་པོ་ཆེ་དང༌། རྗེ་བླ་མ་མཆོག་གི་ཐུགས་སྲས་ཟུར་མང་དྲུང་རིན་པོ་ཆེའི་མཆོག་སྤྲུལ། ཟུར་མང་གར་དབང་མཆོག་སྤྲུལ། མཁར་མགོ་འཇམ་གྲགས་མཆོག་སྤྲུལ། སྒ་སྟོད་ཁྲ་འགུ་སྤྲུལ་སྐུ་དང༌། གྲྭ་པ་བློ་གསལ་ཁ་ཤས་དང༌། བོན་བསྟན་རྒྱས་སྤྲུལ་སྐུ་སོགས་གྲུབ་མཐའ་རིས་སུ་མ་ཆད་པའི་དམ་པ་དུ་མས་ཀྱང་གསན་སྦྱང་རྒྱ་ཆེར་གནང་བ་བསྟན་པའི་མཛེས་རྒྱན་དུ་གྲུབ། དེ་རྗེས་རིམ་གྱིས་རྒྱལ་ཚབ་རིན་པོ་ཆེ་བསྟན་འཛིན་ཆོས་རྒྱལ་གྱི་ཕྱག་བཞེས་བཞིན་སྒྲུབ་སྡེ་ཟུར་དུ་ཚུགས་ན་ལེགས་ལམ་ཆེ་བ་འཇམ་མགོན་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་ཀྱིས་དགོངས་བབ་བཞིན་རང་དགོན་གྱི་དགེ་འདུན་བགྲེས་པ་དང༌། ཕྱོགས་གཞན་གྱི་ཆོས་མཛད་བཅས་སྤོང་བ་པ་བཅོ་ལྔ་སྐོར་གྱིས། བླ་མ་གསང་འདུས། རིག་འཛིན་ཐུགས་ཏིག །རྡོར་སེམས་ཐུགས་ཀྱི་སྒྲུབ་པ་དང༌། ཐུགས་རྗེ་ཆེན་པོ་བདེ་གཤེགས་ཀུན་འདུས་བཅས་ཀྱི་སྔོན་འགྲོ་དངོས་གཞིའི་ཉམས་བཞེས་དང༌། ཕུར་པ་ཡང་གསང་སྤུ་གྲི་དང༌། ཉང་གཏེར་ཁྲོས་ནག་གི་བསྙེན་པ་བཅས་མཐའ་སྐྱེལ་མཛད་པའི་ཡར་མར་གྱི་ཚེས་བཅུ་རིག་འཛིན་ཐུགས་ཏིག་དང་ཉང་ཁྲོས་ཀྱིས་གཏང་དགོས་པའི་སྒྲུབ་སྡེ་འོག་མའི་ཐེབས་རྩར་དགོན་སྟོད་མཆོག་སྤྲུལ་འགྱུར་མེད་ཐུབ་བསྟན་རྒྱལ་མཚན་ནས་སྦྱོར་འཇགས་གནང་བ་དང༌། ཀུན་གཟིགས་མི་ཕམ་རིན་པོ་ཆེའི་ཞལ་ཆེམས་ཕྱག་བྲིས་སུ། ཕྲན་གྱི་དཔེ་ཆ་རྣམས་ཞེ་ཆེན་རྒྱལ་ཚབ་སློབ་གཉེར་ཅུང་ཟད་ཡོད་པས་དེ་ལ་ཕུལ་ཞེས་གསུང་པ་ལྟར་ཉེ་གནས་བླ་མ་རིན་པོ་ཆེ་ཆོས་དབྱིངས་འོད་གསལ་གྱིས་རྗེ་བླ་མ་མི་ཕམ་རིན་པོ་ཆེའི་ཕྱག་དཔེ་སྐོར་ཡོངས་རྫོགས་འབུལ་བར་མཛད་པའི་བཀའ་འབུམ་སྐོར་ལྡེབ་འབྲིང་པོད་ཉི་ཤུ་ལྷག་སྤར་དུ་བརྐོ་བར་མཛད་ནས་ཆོས་རྒྱལ་སྡེ་དགེའི་རྒྱལ་ཁབ་ལྟེ་བ་དགོན་ཆེན་ལྷུན་གྲུབ་སྟེང་གི་སྤར་ཁང་ཆོས་མཛོད་ཆེན་པོ་རུ་བཞུགས་སུ་གསོལ་བ་དང༌། དེ་ལས་དབུ་མ་རྩ་བ་ཤེས་རབ། དབུ་མ་འཇུག་པ། བྱམས་ཆོས་སྡེ་ལྔ། མངོན་པ་གོང་འོག་གཉིས། སོར་མདོ། དགེ་ཚུལ་ཀཱ་རི་ཀ །བཤེས་སྤྲིང༌། དོན་རྣམ་ངེས། ཚད་མ་རིག་གཏེར། བརྡ་ཤན་འབྱེད། རྟེན་འབྲེལ་སྙིང་པོའི་མདོ། ཀུན་མཁྱེན་ཀློང་ཆེན་པའི་ཡིད་བཞིན་རིན་པོ་ཆེའི་མཛོད་རྣམས་ཕྱག་མཆན་ཀཿཐོག་སི་ཏུ་པཎྜི་ཏ་དང༌། མཁན་ཆེན་ཀུན་དཔལ། རྗེ་བླ་མ་རྣམས་ལྷན་རྒྱས་པས་ཞལ་བཤུ་མཛད་པ་དང༌། རྫོགས་པ་ཆེན་པོའི་ཟབ་གནད་ཐུན་མོང་མ་ཡིན་པ་རྩལ་བཏོན་གཉུག་སེམས་རྩ་བ་རྡོ་རྗེ་སྙིང་པོ། གཞི་ལམ་འབྲས་བུའི་ཤན་འབྱེད་བློ་གྲོས་སྣང་བ། ཟུར་དཔྱད་རྡོ་རྗེ་རིན་པོ་ཆེའི་ཕྲེང་བ། གཞུང་སྤྱིའི་བཀའ་གནད་ཕྱོགས་བསྡུས་རིན་པོ་ཆེའི་ཟ་མ་ཏོག་བཅས་རྩོམ་གཞིའི་གསུང་གི་ཟེགས་མ་རྗེ་ཉིད་ཀྱིས་བཀའ་བསྡུ་གནང་བ། འཇམ་མགོན་མི་ཕམ་རིན་པོ་ཆེའི་སྐུ་གཤེགས་ཁར་ད་ནི་ཤི་ཡང་བྱ་བ་ལྷག་མ་ལུས་པ་གང་ཡང་མེད། གཉུག་སེམས་སྐོར་དེ་ཞིབ་དཔྱད་ཀྱིས་བརྩམས་པ་མཐར་ཕྱིན་ན་རྙིང་བསྟན་ལ་ཕན་ངེས་ཞིག་ཡིན་ཀྱང་སྤྲོས་པ་སྐྱུངས་པ་ཡིན་ཞེས་གསུངས་པ་དང༌། རྗེ་བླ་མ་མཆོག་གིས་བཀའ་བསྡུ་གནང་བ་མཛད་པའི་སྔ་དགོངས་སུ་མི་ཕམ་རིན་པོ་ཆེའི་གདུང་རྟེན་ཐུགས་དམ་འཇམ་དཔལ་ཡེ་ཤེས་སེམས་དཔའི་མདུན་གསོལ་བཏབ་ཚོགས་འཁོར་གནང་བས་འདི་འདྲ་ཞིག་བྲི་བའི་སྤོབས་པ་ཐོབ་ཅེས་ཁྲོ་ཤུལ་མཁན་རིན་ཆེན་ཚུལ་རྒྱལ་ལ་བཀའ་བསྩལ་བ་ལྟར། འོད་གསལ་རྡོ་རྗེ་སྙིང་པོའི་ལྟ་སྒོམ་ལ་བཟླ་ཤན་འབྱེད། ལུང་རིགས་ཀྱིས་མཐའ་དཔྱོད་ངོ་མཚར་ཅན་དུ་མ་བསྟན་པས་སྔ་འགྱུར་གྱི་བསྟན་པའི་སྲོག་མཐུད་པའི་ལེགས་བཤད་ཀུན་མཁྱེན་ཆོས་ཀྱི་རྒྱལ་པོའི་མཛོད་ཆེན་བདུན་དང་གཉིས་སུ་མེད་པ་དང༌། གཞན་ཡང་མན་ངག་ལྟ་ཕྲེང༌། འཇམ་དཔལ་བཤེས་གཉེན་གྱི་རྡོ་ལ་གསེར་ཞུན། ས་ར་ཧའི་དོ་ཧ། རྡོ་རྗེ་རྣམ་འཇོམས་གཟུངས་མདོའི་མཆན་འགྲེལ་སོགས་སྔགས་གཞུང་རྣམས་ཕྱག་མཆན་ཞལ་བཤུས་ཞུ་དག་མཛད་པ་དང༌། རྒྱལ་བའི་བཀའ་འགྱུར། བསྟན་འགྱུར། མཛོད་ཆེན་རྣམ་པ་ལྔ་སོགས་ཕྱག་དཔེའི་སྐོར་གསར་བཞེངས། མི་ཕམ་རིན་པོ་ཆེའི་གདུང་རྟེན་བྱང་ཆུབ་མཆོད་རྟེན་དང༌། རྗེ་དེའི་སྐུ་མཆོད་ཐུགས་རྗེ་ཆེན་པོ་བདེ་གཤེགས་ཀུན་འདུས་དངོས་གཞི་རབ་གནས་དགེ་ལེགས་འདོད་འཇོ་དང་འབྲེལ་བ་ཉིན་གསུམ་ལ་གདུང་རྟེན་མདུན་ཟུར་འཚོགས་ཀྱི་ཐེབས་རྩ་དང༌། ཚེས་བཅུ་ཡར་ངོ་མར་ངོའི་ཚོགས་འཁོར་དང༌། ཆོ་འཕྲུལ་དང་ས་ག་ཟླ་བ། འཇམ་མགོན་རྣམ་གསུམ་གྱི་སྐུ་མཆོད་རྒྱས་སྤྲོས་དང༌། ཞེ་ཆེན་གཞུང་གི་སྤྲོས་བཅས་ཚེས་བཅུ་ཆེན་པོའི་གསེར་སྐྱེམས་དངུལ་གྱི་ཕུད་ཀོང་ཆ་ཉེར་ལྔ། བྱ་མ་བུམ་སོགས་མཆོད་ཆས་དུ་མ་དང༌། བར་ཁྲོད་པདྨ་འོད་གླིང་དུ་གཟིམས་སྤྱིལ་གསར་བསྐྲུན་བཀྲ་ཤིས་འཆི་མེད་འོད་སྣང་དང༌། ཡང་ཁྲོད་བདེ་མཆོག་བཀྲ་ཤིས་དགེ་འཕེལ་བཅས་གསར་བཞེངས་དང༌། དུས་མཆོད་ཀྱི་སྤྱི་རྩ་ཉམས་གསོ་སོགས་རྒྱ་ཆེར་མཛད་པ་ངེས་ཀྱང་ཞིབ་པར་ཡི་གེར་འགོད་མ་ཤེས་ཞིང༌། མདོར་ན་བསྟན་རྩ་བཤད་སྒྲུབ་ལས་གསུམ་གྱི་ཕྲིན་ལས་རྒྱ་ཆེ་མུ་མེད་དུ་བསྐྱངས་བའི་བཀའ་དྲིན་བསམ་གྱིས་མི་ཁྱབ་ཅིང༌། རང་ལུགས་གཙོར་གྱུར་བསྟན་པའི་རྒྱུན་ཟིན་པའི་ཐུགས་སྲས་ཞལ་སློབ་ཀྱི་ཚོགས་ཀྱང་རིས་མེད་བསྟན་པའི་མངའ་བདག་འཇམ་མགོན་བླ་མ་ཆོས་ཀྱི་བློ་གྲོས་རིན་པོ་ཆེ་དང༌། རབ་འབྱམས་དྲུག་པ་འགྱུར་མེད་ཀུན་བཟང་བསྟན་པའི་ཉི་མ། འཇམ་མགོན་ཀོང་སྤྲུལ་རིན་པོ་ཆེ་འགྱུར་མེད་ཀུན་བཟང་གཞན་ཕན་མཐའ་ཡས་སམ་པདྨ་དྲི་མེད་བློ་གྲོས། དགོན་སྟོད་མཆོག་སྤྲུལ་འགྱུར་མེད་བཤད་སྒྲུབ་རྒྱལ་མཚན། འབར་ཆུང་སྤྲུལ་སྐུ་འགྱུར་མེད་གཞན་ཕན། ལོ་ཆེན་སྤྲུལ་སྐུ་འགྱུར་མེད་ཀུན་བཟང་འོད་ཟེར་གྲགས་པ། མཁྱེན་སྤྲུལ་མཚན་འཛིན་ཁོ་བོ་འགྱུར་མེད་ཐེག་མཆོག་བསྟན་པའི་རྒྱལ་མཚན་དང༌། མཁས་བཙུན་བཟང་པོའི་ཡོན་ཏན་གཞན་མཚུངས་མེད་པ་ཁྲོ་ཤུལ་མཁན་འཇམ་དཔལ་རྡོ་རྗེ། སྡོམ་བརྩོན་སྡེ་སྣོད་འཛིན་པ་མཁན་པོ་འགྱུར་མེད་ཐུབ་བསྟན་རྒྱལ་མཚན་ནམ་བློ་གྲོས་རབ་གསལ། མཁྱེན་རྟོགས་མཚུངས་མེད་མཁན་པོ་འགྱུར་མེད་གང་ཤར་དབང་པོ། ཟབ་ལམ་ལ་གདེང་ཁེལ་བའི་དགོངས་པ་མངོན་གྱུར་མཁན་པོ་འགྱུར་མེད་བློ་གསལ། ཉམས་རྟོགས་མཐར་སོན་མཁན་པོ་ཨོ་རྒྱན་མགོན། མཁན་པོ་འཕགས་སྒང༌། མཁན་པོ་ཐུབ་བསྟན་སོགས་དུ་མ་དང༌། སྒྲུབ་བརྩོན་བླ་མ་དམ་པ་མཆོད་དཔོན་འཇམ་དཔལ་བློ་གསལ། འགྱུར་མེད་པདྨ་ཚེ་སྒྲུབ། སྐུ་དབོན་དགེ་ལེགས་རྒྱ་མཚོ་སོགས་ཞེ་ཆེན་དགོན་གྱི་མཁན་སྤྲུལ་རྣམས་ཏེ་ཀུན་ཀྱང་སྡོམ་པ་གསུམ་གྱི་ཁྲིམས་གཙང༌། མདོ་རྒྱུད་ལ་མཁྱེན་པ་རྒྱས། ཟབ་ལམ་གྱི་རྟོགས་པའི་གདེང་ཚད་ལྡན། བཤད་སྒྲུབ་ལས་གསུམ་གྱིས་བསྟན་ལ་བྱ་བ་མཛད་པ་ཁོ་ན་དང༌། མཁན་ཆེན་ཐམས་ཅད་མཁྱེན་གཟིགས་ཀུན་བཟང་དཔལ་ལྡན་ཆོས་གྲགས། ཀཿཐོག་མཁན་རིན་པོ་ཆེ་ནུས་ལྡན་སོགས་དང༌། སྨིན་གླིང་ཁྲི་ཆེན་རིན་ཆེན་འགྱུར་མེད་པདྨ་དབང་ཆེན། ཁྲི་ཆེན་དོན་གྲུབ་དབང་རྒྱལ། མཁན་གཅུང་རྣམ་པ་གཉིས་བཅས་ཀྱིས་ཕུར་པ་ཡང་གསང་སྤུ་གྲིའི་དབང༌། དེའི་རྣམ་བཤད་རྗེ་ཉིད་ཀྱིས་མཛད་པའི་བཤད་ཁྲིད་བཅས་གསན་པ་དང༌། སིབ་མདའ་བཀྲ་ཤིས་ཆོས་གླིང་གི་རྫོགས་ཆེན་མཆོག་སྤྲུལ། རྟོགས་ལྡན་ཨ་ཚོགས་དང༌། ཆོས་ཉིད་གྲགས་སོགས་སྒྲུབ་བརྩོན་ཁྱད་པར་ཅན་དང༌། རྗེའི་སྐུ་ཚ་གཤོང་ནག་དགོན་གྱི་སྤྲུལ་སྐུ་པདྨ་མཁས་གྲུབ་རྒྱ་མཚོ་དང༌། ཁྲོ་ཤུལ་དང༌། ཕུག་དགོན། གླིང་བཟང་མགོ། མཚོ་སྔོན་ཕྱོགས་སྒོ་མེ་དེང་རྒྱ་བཀའ་བཅུ་ཀུན་བཟང་སྙན་གྲགས་སོགས་དགོན་པའི་མཁན་སྤྲུལ་ཁྱད་འཕགས་དུ་མ་བཞུགས་ཀྱང་མཚན་ཞིབ་པར་མ་ངེས། ཟུར་མང་དྲུང་རིན་པོ་ཆེ་ཀརྨ་ཆོས་ཀྱི་ཉིན་བྱེད་ནི་ཕན་ཚུན་བླ་སློབ་གཉིས་ཀར་གྱུར་ཅིང་དགོངས་སྤྱོད་གཅིག་ཏུ་འདྲེས་ཏེ་བཀའ་རྙིང་གི་བསྟན་ལ་ཕྱག་རྗེས་ཆེ་བ་དང༌། སངས་རྒྱས་མཉན་སྤྲུལ་ཀརྨ་བཤད་སྒྲུབ་བསྟན་པའི་ཉི་མ། ཟུར་མང་རྣམ་རྒྱལ་རྩེའི་མཁན་པོ་ཀརྨ་ཚེ་བརྟན། བདུད་རྩི་དིལ་གྱི་མཁན་པོ་ཀརྨ་བློ་དགའ་སོགས་དང༌། མདོ་སྨད་ས་ངོར་ཚར་གསུམ་གྱི་བསྟན་པའི་འབྱུང་གནས་སྡེ་དགེ་ལྷུན་གྲུབ་སྟེང་གི་མཁན་ཆེན་བསམ་གཏན་བློ་གྲོས་ཞེ་ཆེན་དུ་ཆེད་ཕེབས་ཀྱིས་རྗེ་བླ་མ་དང་གཟིམ་ཆུང་གཅིག་གི་ནང་རྒྱུན་རིང་པོ་བཞུགས་ནས་སྨིན་གྲོལ་རྒྱ་ཆེར་ཕན་ཚུན་གསན་བཞེས་ཀྱིས་ཐུགས་ནང་ཤིན་ཏུ་གཤིན་པ་དང༌། མཁན་རིན་པོ་ཆེ་བསམ་གཏན་བློ་གྲོས་ཀྱིས་རྫོགས་པ་ཆེན་པོའི་རྣལ་འབྱོར་པ་གུ་ཡངས་བློ་བདེ་ཞེས་གྲགས་པ་ཞེ་ཆེན་རྒྱལ་ཚབ་རིན་པོ་ཆེ་ཡིན་པ་འདྲ་ཞེས་དོན་ལ་གནས་པའི་བསྔགས་བརྗོད་རྟག་པར་གནང་ཞིང༌། ཕྱིས་གསུང་འབུམ་སྤར་དུ་སྒྲུབ་པའི་སྐབས་མཐུན་སྦྱོར་རྒྱ་གང་ཆེ་གནང༌། སྡོམ་བརྩོན་སྡེ་སྣོད་འཛིན་པ་དབོན་སྟོད་མཁན་འཇམ་དཔལ་མཁྱེན་རབ་མཐའ་ཡས། རིགས་པར་སྨྲ་བའི་ཁྱུ་མཆོག་བྲག་གཡབ་མཁན་པོ་བློ་གྲོས་སོགས་དཔལ་ས་སྐྱ་པ་དང༌། དབུས་གཙང་དུ་གནས་གཟིགས་ཕེབས་པའི་སྐབས་གྲུབ་མཐའ་རིས་མེད་པའི་མཁས་གྲུབ་དམ་པ་དུ་མ་དང་དབང་ཆོས་ཀྱི་འབྲེལ་ཞིང་དད་བཀུར་ཆེ་བའི་བླ་སློབ་དུ་མ་བྱུང་བར་ཞལ་གདམས་བསྟོད་གསོལ་སོགས་ལས་གསལ་ཀྱང་དམིགས་བསལ་མཚན་ནས་བརྗོད་པ་ཇི་བཞིན་རྔོ་མ་ཐོག །ཆོས་རྒྱལ་སྡེ་དགེ་རྒྱལ་བཙུན་བློན་པོ། གླིང་དཀར་ཆོས་རྒྱལ་བཙུན་བློན་ཆེ་ཕྲ་དུ་མ། ལྷ་ཐོག་རྒྱལ་བློན་དུ་མ་དང༌། བོད་གཞུང་གི་སྐུ་དྲག་ཆེ་བཙན་དུ་མ་དང༌། དད་གཏོང་འབྱོར་པས་ཕྱུག་ཅིང་ཆོས་ཀྱི་འབྲེལ་ཟབ་མངའ་བ་སྨོས་ཀྱིས་མི་ལྡང་བ་བཅས་མཆིས་ཤིང༌། འཇམ་མགོན་བླ་མ་རྣམ་གསུམ་གྱི་ཐུགས་སྲས་གཙོ་བོ་ཀཿཐོག་སི་ཏུ་པཎྜི་ཏ་དྷརྨ་སཱ་ར། རྡོ་གྲུབ་ཆེན་འཇིགས་མེད་བསྟན་པའི་ཉི་མ། གྲུབ་དབང་རྫོགས་ཆེན་ལྔ་པ་ཐུབ་བསྟན་ཆོས་ཀྱི་རྡོ་རྗེ། སྐུ་ཞབས་དགེ་མང་རིན་པོ་ཆེ་ཐུབ་བསྟན་ཉིན་བྱེད་སོགས་དང་ཐུགས་ཡིད་གཅིག་འདྲེས་སུ་བཞུགས་ཤིང༌། ཀཿཐོག་སི་ཏུ་རིན་པོ་ཆེ་དབུས་ཕེབས་སྐབས་སྔ་འགྱུར་གཙོ་བོར་གྱུར་པ་རིས་མེད་མཁས་གྲུབ་དུ་མའི་གསུང་མདོ་རྒྱུད་དགོངས་འགྲེལ་དང་བཅས་པའི་གླེགས་བམ་ཤིན་ཏུ་མང་པོ་དང༌། ཁྱད་པར་སྨིན་གླིང་ལོ་ཆེན་རིན་པོ་ཆེ་དྷརྨ་ཤྲཱིའི་བཀའ་འབུམ་གྱི་དཔེ་ལུང་གི་རྒྱུན་བསྣམས་པ་ཤིན་ཏུ་ཐུགས་སྤྲོ་བས་བན་རྒན་འཆི་ཁར་སྐད་སྙན་འདི་ལས་ལྷག་ཐོས་རྒྱུ་མེད་པས་སྐུ་མཚམས་གྲོལ་ཏེ་ལུང་རྒྱུན་གསན་ཕྱིར་ཕེབས་དགོས་ཞེས་དབུ་གུར་སོགས་སྒར་ཆས་གྲྭ་བསྒྲིགས་གནང་བ་བཅས་མཛད་པ་རྟེན་འབྲེལ་འཕྲོ་ཅན་དུ་སོང༌། སྐུ་གཤེགས་པའི་སྔ་ལོར་ཞེ་ཆེན་རི་ཁྲོད་ནགས་མེ་ལོང་མ་ཞེས་པའི་རི་རྩེར་སྦྲ་གུར་ཕུབ་སྟེ་བཞུགས་ནས་བླ་གྲྭ་སྦྱིན་བདག་ཐམས་ཅད་ལ་མཇལ་ཁ་དང༌། ཆོས་སྦྱིན་གང་དགོས་གནང་བས་གདུལ་བྱའི་ལྷག་མ་ཡོངས་སུ་རྫོགས་པར་མཛད་སྐབས་རི་དེར་སྐྱེས་པའི་ཤིང་ཕལ་ཆེར་བསྐམ་པ་ལྟ་བུ་དང༌། སྣོད་ཀྱི་མདངས་ཡལ་བ་ལ་རི་ཁྲུས་ལྷ་བསང་རབ་གནས་མཛད་ནས་ཞལ་རྩེད་ལྟ་བུར་ལོ་རྗེས་མ་ནས་ཤིང་རྒན་རྣམས་སོས་ཡོང༌། མི་རྒན་འཁོགས་འགྲོ་ཡོང་ཞེས་གསུངས། སྐབས་དེར་སྐུ་གཟུགས་ཀྱང་ཤིན་ཏུ་བདེ་བ་ལྟར་མཛད་དེ་ས་འདིར་ཆོས་ཁྲི་སྒང་ཞེས་བཏགས་དགོས་གསུང༌། ཕྱིས་སུ་དེར་རྗེ་བླ་མ་མཆོག་གི་ཞལ་སྐྱིན་ཀོང་སྤྲུལ་རིན་པོ་ཆེས་སྒྲུབ་ཁང་གསར་བཞེངས་མཛད་ནས་རིན་ཆེན་གཏེར་མཛོད་ཆེན་མོ། སྙིང་ཐིག་ཡ་བཞི་སོགས་ཆོས་འཁོར་རྒྱ་ཆེར་བསྐོར་ཏེ་ཕྲིན་ལས་འཕེལ་རྒྱས་སུ་གྱུར། འདི་སྐོར་རྫོང་སར་ཀུན་གཟིགས་མཁྱེན་བརྩེ་རིན་པོ་ཆེ་ལ་གསུང་ཕྲིན་གནང་བའི་གཤམ་དུ། ཀཿཐོག་སི་ཏུ་པཎ་ཆེན་གཤེགས། །རྒན་བུ་ཡང་ནི་འཆི་ཉེར་གྱུར། །རྙིང་བསྟན་སྣུམ་ཟད་མར་མེ་ལྟར། །གྱུར་པ་འདི་ལ་ཁྱེད་ཉིད་ཀྱིས། །བློ་སྟོབས་རྒྱ་ཆེར་བསྐྱེད་བྱས་ཏེ། །བསྟན་ལ་བྱ་བ་བྱེད་པར་རིགས། །ཞེས་གསུངས་པ་ལྟར་རྒྱལ་དབང་ཀརྨ་པ་བཅོ་ལྔ་པ། རྡོ་གྲུབ་རིན་པོ་ཆེ་བསྟན་པའི་ཉི་མ། ཀཿཐོག་སི་ཏུ་སོགས་རྗེ་འཇམ་མགོན་རྣམ་གཉིས་ཀྱི་དངོས་སློབ་མཁས་གྲུབ་ཕལ་ཆེར་མེ་སྟག་ལོ་འདིར་དགོངས་པ་རྫོགས་པས་ན་རྗེ་འདི་ཡང་དགུང་གྲངས་ལྔ་བཅུ་རྩ་དྲུག་ཏུ་ཕེབས་པའི་ནག་པ་ཟླ་བའི་སྐོར་ནས་སྙུན་བབ་རིམ་ལྗིད་བྱུང་ཡང༌། མཁན་ཆེན་ཀུན་བཟང་དཔལ་ལྡན་དང་ཡབ་སྲས་ལྷན་རྒྱས་པས་མི་ཕམ་རིན་པོ་ཆེའི་བཀའ་འབུམ་སྐོར་ཞུ་བཅོས་སོགས་མཐའ་གང་འདུས་གནང༌། སྣྲོན་ཟླའི་ཚེས་བཅུ་ནས་གསུང་གང་ཡང་མ་བྱོན་ཕྱག་ཞབས་གཡས་རེངས་པ་ལྟར་མཛད་བཞེངས་བཞུགས་ཀྱང་མི་ཐུབ་པ་བྱུང་བ་དང༌། སྐྱབས་རྗེ་རབ་འབྱམས་རིན་པོ་ཆེ་དགུང་གྲངས་བཅུ་དྲུག་ལས་མ་ཕེབས་ཀྱང་ཐུགས་བསྐྱེད་ཆེ་བཞེས་ཀྱིས་རྗེ་བླ་མ་མཆོག་སྐུ་ཚེ་ཡུན་རིང་བཞུགས་ན་བསྟན་དགོན་གྱི་འགན་ཐམས་ཅད་ང་རང་གིས་ལེན་ཆོག་ཅེས་དང༌། ཞབས་བརྟན་སྒྲུབ་འོས་གང་ཡོད་འཕྲལ་དུ་སྒྲུབ་ངེས་ཞེས་གདུང་ཤུགས་ཀྱིས་སྤྱན་ཆབ་བསིལ་ཏེ་ཞུས་པ་ཤིན་ཏུ་ཐུགས་བརྩེ་ཚུལ་གྱིས་དབུ་གཏུགས་དང༌། ཕྱག་ནས་བཟུང་སྟེ་དགོངས་པས་བྱིན་རླབས་ཡང་ཡང་མཛད་དེ་སྤྱན་ལྟ་སྟངས་བཅས་ཕྱག་སྡིགས་མཛུབ་ཐུགས་ཀར་ཡང་ཡང་གཏད། མཁན་ཆེན་ཀུན་བཟང་དཔལ་ལྡན་དང༌། ཀོང་སྤྲུལ་རིན་པོ་ཆེ་རྣམས་ནས་ཞབས་བརྟན་སྐུ་ཚེའི་ཚེ་སྒྲུབ་ཞག་དུ་མ་གནང་ནས་བརྟན་བཞུགས་ཕུལ་བ། ཚེ་རྫས་རིགས་ཞལ་དུ་གཏན་ནས་མ་བཞེས། བུམ་ཆུ་དང༌། ཚེ་རིལ་ཚེ་ཆང་རྣམས་མཁན་ཀུན་དཔལ་ལ་དགོངས་གཏད་ཟབ་མོ་དང་བཅས་སླར་གནང་བར་མཛད་པས་ཕྱིས་མཁན་རིན་པོ་ཆེ་སྐུ་ཚེ་མཐར་ཕྱིན་ནས་དགུང་གྲངས་བརྒྱད་བཅུ་སྐོར་བར་བཞུགས་རྫོང་སར་དུ་ཀུན་གཟིགས་མཁྱེན་བརྩེ་རིན་པོ་ཆེའི་མདུན་བྱ་མ་རྟ་འཕྲལ་བཏང་ཞུས་ཤིང་ཚེས་བཅོ་ལྔ་ཉིན་ཞེ་ཆེན་འདུས་སྡེས་རྒྱལ་བཀའ་རིན་པོ་ཆེ་དག་སྒྲོག་དང༌། ཆོས་བསྐོར་མཛད་པས་ཐོག་སེར་དྲག་པོ་བྱུང་བའང་ཀླ་ཀློའི་བྱད་ལྟས་ལྟ་བུ་ཡིན་ནམ་སྙམ། ཕྱག་གཡོན་པས་ཕྱག་སོར་ནང་དུ་བསྡུ་བ་དང་ཕྱིར་འབྱེད་པ། སེ་གོལ་སོགས་བརྡ་མང་དུ་མཛད་པ་མཁན་ཆེན་ཀུན་དཔལ་ནས་གཟུགས་སྐུ་ཡེ་ཤེས་ནང་གསལ་དུ་བསྡུས་ཏེ་སླར་སྐུ་དང་ཞིང་གི་སྒྲོན་མ་བཀོད་པའི་བརྡ་བསྟན་པ་ཡིན་ནམ་གསུངས། མཆོད་དཔོན་བླ་མ་འཇམ་དབྱངས་བློ་གསལ་ལ་གཏོར་སྒྲོམ་ནས་སྒྲུབ་རྫས་རིགས་ཕྱག་ཏུ་ཕུལ་དགོས་པའི་བརྡ་མཛད་པ་ལྟར་གུ་རུ་ཆོས་དབང་གི་གཏེར་བྱོན་ཕུར་པའི་སྒྲུབ་ཕུར་དང་རྟེན་གཏོར་ཐམས་ཅད་དང་བཅས་པ་ཕྱག་ཏུ་བཞེས་ཏེ་ཀཱི་ལ་ཡ་སྒྲ་དག་པར་གསུངས་ནས་གནས་གསུམ་དུ་དབང་ལེན་མཛད་ཅིང༌། གཞན་རྩ་གསུམ་གཏོར་མའི་རིགས་ཀྱང་དེ་ལྟར་གནང༌། ཆོས་སྐྱོང་གི་རྟེན་གཏོར་རིགས་ཕྱག་ཏུ་བསྣམས་ནས་དགོངས་གཏད་བཅས་སྒྲུབ་ཁང་གི་ཐོག་ཏུ་ཕུལ་བའི་བརྡ་མཛད་པ་བཞིན་ཕུལ་བས་སེ་གོལ་བཅས་གཤེགས་གསོལ་གནང་ནས། ཚེས་བཅོ་བརྒྱད་ཐོ་རངས་ལ་ཞབས་སེམས་སྐྱིལ། ཕྱག་གཡོན་ཆོས་འཆད། གཡས་མཉམ་བཞག་གིས་བཞུགས་ཏེ། དགོངས་པ་དབྱིངས་སུ་བསྡུ་བའི་ཚུལ་བསྟན་པར་མཛད་རྗེས། འཇམ་མགོན་མཁྱེན་བརྩེ་རིན་པོ་ཆེ་ཡང་ཕེབས་འབྱོར་ལྟར་སྐུ་གདུང་མདུན་རང་དུ་ཉིན་ཞག་གསུམ་གྱི་བར་བཞུགས་ཤིང༌། དགུང་ཞག་གསུམ་ནས་ཤངས་དཀར་དམར་བྱོན་པས་ཆོས་སྐུ་ལས་གཟུགས་སྐུ་བཞེངས་བསྐུལ་གྱིས་སྐུ་གདུང་རིན་པོ་ཆེ་ལ་ཁྲུས་གསོལ། དྲི་བཟང་གིས་བྱུགས་ཤིང་རས་དཀར་གྱིས་དཀྲིས་ནས་ལོངས་སྐུའི་རྒྱན་ཆས་གསོལ་ཏེ་བཞུགས་སུ་གསོལ། སྐུའི་གནས་སོ་སོར་རྒྱུད་སྡེ་རྣམས་ཀྱི་སྐྱེ་མཆེད་བྱིན་རླབས་དང༌། བཏགས་གྲོལ་གྱི་རིགས་ཕུལ་ནས་རྡོར་སེམས་ཐུགས་ཀྱི་སྒྲུབ་པའི་སྒོ་ནས་མཆོད་འབུལ་རྒྱ་ཆེར་མཛད། ཚེས་བཅོ་ལྔའི་ཉིན་གཟིམ་ཁང་ལྟག་དེར་འཇམ་མགོན་མཁྱེན་བརྩེ་རིན་པོ་ཆེས་རྡོར་སེམས་དང༌། སྐྱབས་རྗེ་རབ་འབྱམས་རིན་པོ་ཆེས་ཀར་གླིང་ཞི་ཁྲོ། ཀོང་སྤྲུལ་རིན་པོ་ཆེ་ནས་བདེ་གཤེགས་ཀུན་འདུས། མཁན་ཆེན་ཀུན་དཔལ་ནས་བཀའ་མ་དོང་སྤྲུགས་བཅས་དཀྱིལ་འཁོར་ཁག་བཞིའི་སྒོ་ནས་ཞུགས་མཆོད་ཕུལ་ནས་སྐུ་གདུང་ལས་བདུད་རྩི་སྣུམ་ཞག་ལྟ་བུས་ཁྱབ་སྟེ་སྤུར་རས་མེས་མ་ནོངས་པའང་རྒྱ་ཆེར་བྱོན། གདུང་སྒྲོམ་སྒོ་བཅད་ནས་ཞལ་ཕྱེས་པ་དང་གདུང་རུས་ཀྱི་ཁྲོད་ལས་རིང་བསྲེལ་ཡུངས་ཀར་གྱི་འབྲུ་ལས་ཆེ་ཙམ་བར་མེད་དུ་བྱོན་པ་ནས་བརྩམས། གདུང་ཁང་གི་ཟུར། གདུང་དུད་ཀྱིས་གར་ཁྱབ་རི་ཀླུང་ཐམས་ཅད་དུ་རིང་བསྲེལ་གྲངས་མེད་བྱོན། ཟླ་བ་རེ་རེ་བཞིན་ཚེས་བཅོ་བརྒྱད་ནམ་ཤར་ལ་ནམ་མཁར་འཇའ་སྤྲིན་འཆར་བ་དང༌། པུར་ཁང་གི་ཉེ་སྐོར་རྩྭ་འཇག་མའི་རྩེ་ལའང་རིང་བསྲེལ་ཆགས་པ་སོགས་བྱུང་ཞིང༌། གདུང་ཁ་དོག་ལྔ་ཅན་ཡང་དད་ལྡན་ཁ་ཤས་ནས་ཐོབ་པ་དུ་མ་འདུག །གདན་ས་དངོས་ལས་ཉིན་ལམ་ཙམ་དུ་དད་ལྡན་ཨ་མ་རྒན་མོ་གསུམ་ནས་རྗེ་བླ་མའི་སྐུ་གདུང་མེ་མཆོད་ཕུལ་ཉིན་དེ་ཕྱོགས་སུ་ཕྱག་འཚལ་ཞིང་གསོལ་བ་ཡང་ཡང་བཏབ་ནས་ངུས་པས་སྐབས་ཞིག་རྒན་མོ་གཅིག་ནས་ནམ་མཁའ་ལས་སྤྲིན་བཅུ་གཅིག་ཞལ་གྱི་སྐུ་གཟུགས་སུ་གྱུར་པ་དངོས་སུ་མཇལ་བའང་བྱུང༌། སྐུ་ཚིགས་མ་རྫོགས་ཀྱི་བར་དུ་རང་དགོན་མ་ལག་གི་བླ་སྤྲུལ་ཁག །རྫོགས་ཆེན། ཀཿཐོག་དཔལ་ཡུལ་གཙོས་ཆོས་ལུགས་རིས་མེད་ལ་སྐུ་ཕྲེང་གོང་མ་རྣམས་ཀྱི་དགོངས་རྫོགས་མཛད་དེབ་དང་བསྟུན་པ་རྒྱས་སྤྲོས་ལྡབ་འཕར་དུ་སྐུ་དབོན་བླ་མ་དགེ་ལེགས་རྒྱ་མཚོ་ནས་སྒྲུབ་པར་མཛད། རྗེ་བླ་མའི་གདུང་རུས། དབུ་ལོ། ན་བཟའ་གཙོར་གྱུར་རིང་བསྲེལ་རྣམ་བཞིའི་ཕྱུར་བུར་གཏམས་པའི་གདུང་རྟེན་བྱང་ཆུབ་མཆོད་རྟེན་ཐོག་ཚད། བུམ་སྒོར་མི་ཕམ་འཇམ་པའི་དབྱངས་ཀྱི་ཉེ་གནས་བླ་མ་རིན་པོ་ཆེ་ཆོས་དབྱིངས་འོད་གསལ་གྱིས་རྡོར་སེམས་ཡིག་དྲུག་དུང་ཕྱུར། ཡིག་བརྒྱ་བྱེ་བ་གསུངས་པའི་ཐུགས་དམ་རྟེན་རྡོར་སེམས་ཀྱི་སྐུ་དང་འདྲ་ཞལ་སྐུ་ཚད་ཅན། གཟིམ་མལ་དུ་དེ་མཚུངས་འདྲ་སྐུ་སྐུ་ཚད་བཅས་བཞེངས་པ་རབ་འབྱམས་རིན་པོ་ཆེ་དང༌། ཀོང་སྤྲུལ་རིན་པོ་ཆེས་རབ་གནས་རྒྱས་སྤྲོས་ལན་དུ་མ་མཛད་པ་དང༌། སྐྱབས་རྗེ་རབ་འབྱམས་རིན་པོ་ཆེ་དང༌། ཀོང་སྤྲུལ་རིན་པོ་ཆེ། སྐུ་དབོན། ཞེ་ཆེན་འདུས་སྡེ་བཅས་ནས་ཀུན་གཟིགས་མཁྱེན་བརྩེ་རིན་པོ་ཆེ་ལ། སྐུ་གསུང་ཐུགས་རྟེན་རྗེ་བླ་མའི་ཐུགས་དམ་རྟེན་རྣམས་ཀྱིས་མཚོན་དངོས་འབུལ་རྒྱ་ཆེར་ཕུལ་ནས་མཆོག་གི་སྤྲུལ་པའི་སྐུ་རིན་པོ་ཆེ་ཡེ་ཤེས་གཟིགས་པས་ངོས་འཛིན་ཁྲིར་བཀོད་གསོལ་བ་བཏབ་པ་བཞིན་ཞལ་གྱིས་བཞེས། ཞེ་ཆེན་དགོན་གྱི་ཆོས་སྲིད་ལེགས་ཉེས་ཐམས་ཅད་ལའང་གཟིགས་རྟོགས་གནང་བའི་བཀའ་སློབ་བསྩལ། འཇམ་མགོན་ཆོས་ཀྱི་བློ་གྲོས་རིན་པོ་ཆེ་ལ། རྗེ་བླ་མ་ཚེས་བཅོ་བརྒྱད་ལ་དགོངས་པ་རྫོགས་ནས་དགུང་ཞག་གསུམ་གྱི་བར་མནལ་ལམ་འོད་གསལ་གྱི་སྣང་ཆར་ཐུགས་ཤིན་ཏུ་དགྱེས་ཉམས་དང་བཅས་ཏེ། བསྟན་བཅོས་ཆེན་པོ་ཤེས་བྱ་ཀུན་ཁྱབ་ལ་འཆད་ཉན་གལ་ཆེ་ཚུལ་སོགས་གསུང་གླེང་མང་པོ་གནང་ནས་ཡང་ཡང་རྗེས་སུ་བཟུང་ཚུལ་འཇམ་མགོན་བླ་མ་མཆོག་གི་ཞལ་ལས་ཐོས། ཐུགས་སྲས་ཀྱི་ཐུ་བོ་སྐྱབས་རྗེ་རབ་འབྱམས་རིན་པོ་ཆེ་དང༌། འཇམ་མགོན་ཀོང་སྤྲུལ་རིན་པོ་ཆེ་རྣམས་ཀྱང་འདས་རྗེས་ཡེ་ཤེས་ཀྱི་སྐུ་ཡིས་རྗེས་སུ་བཟུང་ཞིང༌། ཐུགས་དམ་ལ་བོགས་འབྱིན་ཁྱད་པར་ཅན་བྱུང་ཚུལ་ཀྱང་སོ་སོའི་བཀའ་འཕྲོས་ལས་ཐོས་པ་དང༌། མདོར་ན་རྗེ་ཉིད་མཁས་པའི་རྣམ་དཔྱོད་དང་ཕྲིན་ལས་རྒྱ་ཆེ་བ་ཁོ་ན་ཙམ་མ་ཡིན་པ་རྫོགས་པ་ཆེན་པོའི་དགོངས་ཀློང་ཡེ་ཤེས་ཀྱི་གསང་མཛོད་ལ་དབང་འབྱོར་ངེས་པས་གདམས་ངག་གི་དམར་ཁྲིད་ཀྱིས་སྐལ་ལྡན་རྗེས་འཛིན་མཛད་པ་གནད་དུ་ཟབ་ཚུལ་ཨ་འཛོམ་འབྲུག་པ་རིན་པོ་ཆེ་འོད་གསལ་སྣ་ཚོགས་རང་གྲོལ་ནས་ཀྱང་བཀའ་བསྐུལ་ནན་ཏན་དུ་གནང་བ་ལྟར་རྙིང་ལུགས་སྔོན་འགྲོ་སྤྱིའི་ཁྲིད་ཡིག་ཀུན་མཁྱེན་ཞལ་ལུང་རྣམ་འདྲེན་ཤིང་རྟ་ཆེད་དུ་མཛད་ཅིང་དད་སྐལ་ལྡན་པའི་ལས་ཅན་དུ་མར་སྨིན་ཁྲིད་རྟག་པར་བསྩལ་བས་ཞེ་ཆེན་དགོན་མ་ལག་གི་མཁན་སློབ་གཙོས་ལས་ཅན་དུ་མ་དང༌། དད་མོས་ཆེ་བའི་ཁྱིམ་པ་ཕོ་མོ་ཡན་ཆད་འཆི་ཁར་གྲོལ་ཚད་ཐོབ་པ་དུ་མ་བྱུང་བ་དང༌། རིགས་ཀྱི་བདག་པོ་འཇམ་མགོན་རྣམ་གསུམ་ཡབ་སྲས་བརྒྱུད་པ་དང་བཅས་པའི་རིང་ལུགས་མཛོད་ཆེན་རྣམ་པ་ལྔ་རྩ་བ་ཡན་ལག་དང་བཅས་པའི་འཆད་ཉན་སྒོམ་སྒྲུབ་ཀྱི་ཆོས་བརྒྱུད་འཛིན་པའི་ངེས་གསང་བསྟན་པའི་ཤིང་རྟ་ཆེན་པོའི་མཛད་པ་མཐར་ཕྱིན་ཚུལ་དངོས་ཤུགས་ཀྱིས་རྟོགས་ནུས་ཤིང༌། དེར་མ་ཟད་སྐུ་དབོན་དགེ་ལེགས་རྒྱ་མཚོས་རྗེ་བླ་མའི་གསུང་རྩོམ་སྐབས་རྒྱུན་གྱི་ཕྱག་བསྣམ་སམ་ཊ་སོགས་རྟེན་གསུམ་ཁྱད་འཕགས་དང་བཅས་གསོལ་བ་བཏབ་པ་བཞིན་རྗེ་བླ་མ་མཆོག་གི་རྣམ་ཐར་རྒྱས་པ་ཤོག་གུ་བརྒྱ་ལྷག་དང༌། རྣམ་ཐར་གསོལ་འདེབས་བཅས་འཇམ་མགོན་མཁྱེན་བརྩེ་ཀུན་གཟིགས་ཆོས་ཀྱི་བློ་གྲོས་རིན་པོ་ཆེ་ཡིས་མཛད་ནས་སྤར་དུ་བསྒྲུབས་པར་མཛད་པའི་དཔེ་རྒྱུན་ཀྱང་དུས་ཀྱི་འགྱུར་བ་མི་བཟད་པས་དབྱིངས་སུ་མནལ་བས་འདི་ཙམ་ཡིད་ངེས་དཔྱད་བཟོད་སྒྲོ་སྐུར་དང་བྲལ་བར་འབྲི་དགོས་བྱུང་ངོ༌། །དེ་ཉིད་ཀྱི་མཆོག་གི་སྤྲུལ་པའི་སྐུ་ནི་རྗེ་གོང་མ་དགོངས་པ་རྫོགས་པའི་དགུང་ཞག་གསུམ་པ་ཐུགས་དམ་གྲོལ་བ་དང་བསྟུན་ཀུན་གཟིགས་མཁྱེན་བརྩེ་རིན་པོ་ཆེའི་དགོངས་ཉམས་ལ་ཤིན་ཏུ་གསལ་བར་བྱུང་ཚུལ་བཀའ་ལས་ཕེབས་ཐོས་བཞིན་ངོས་འཛིན་གནང་ཚུལ་ནི། མཁྱེན་བརྩེ་རིན་པོ་ཆེའི་ཕྱག་བྲིས་དངོས་ལས་ཞལ་བཤུས་པ་འདི་ལྟར། སྐྱབས་རྗེ་རྒྱལ་ཚབ་དམ་པའི་སྐྱེ་སྲིད་བརྟགས་པ་སྔ་མ་མདོ་ཝམ་ཅོ་ལེའི་མཆོད་རྟེན་དཀར་ཆུང་ཉེ་སྐོར་དུ་འཁྲུང་ངོ༌། །ས་སྦྲུལ་ཟླ་བ་བཅུ་གཅིག་ཚེས་བཅོ་བརྒྱད་ནུབ་མོ་དེ་དང་ཆ་མཚུངས་ཕ་མའི་མིང་སྔོན་མ་བརྗེད་པ་ཕ་པདྨ་རྡོ་རྗེ། མ་ཚེ་དགའ་ལྷ་མོའི་མིང༌། བུ་རྟ་ལུག་གང་རུང་ཐོབ་པ། དུང་བ་དང་དྷཱ། སྒོ་ཁྱི་དཀར། ཁང་ལྟག་དར་ལྕོག །ཆུ་ཉིན་ལ་ཡོད་པ་འབྲོག་པ་ཡིན་ཤས་ཆེ། ཞེས་གསུངས་པ་མདོ་ཁམས་ནང་ཆེན་ཆོས་ཀྱི་རྒྱལ་པོའི་མངའ་འོག །འཁྲུངས་གཞིས་ནས་མདུན་ཐད་མདོ་ཝམ་མཆོད་རྟེན་དཀར་ཆུང་མཇལ་བ། མདུན་གྱི་ལུང་པ་ཕུ་ཤར་བསྟན་གསུམ་ལ་སྦ་སྙུག་ལྡེམ་གྱི་མིང་ཅན། སྐུ་རྒྱལ་བཙན་རྒོད་ཆེན་པོས་སྐྱོང་བའི་གནས་སུ་གདོང་གསེར་ཁྲི་ཅན་གྱི་རིགས་ལ་མཆོག་སྤྲུལ་རིན་པོ་ཆེ་ཀརྨ་དགོན་པའི་འཚོགས་ཟངས་གསར་པ་ཞིག་དགེ་འདུན་འདུས་མང་གི་གསོལ་ཐབ་ཏུ་བཙུགས་རྒྱུ་དང༌། སྦྱིན་བདག་དམ་གཙང་ཞིག་གིས་བརྒྱད་སྟོང་རྡོ་ལ་བརྐོས་པ་བཞུགས་ཁྲིར་མངའ་གསོལ་བའི་གཟའ་སྐར་ཤིན་ཏུ་བཟང་པོའི་ཉིན། ལྕགས་རྟ་ལོ་ལ་སྐུ་འཁྲུངས་པ་ཐུགས་སྲས་ཀོང་སྤྲུལ་རིན་པོ་ཆེ་ཆེད་དུ་ཕེབས་ནས་ཁྲུས་གསོལ། ན་བཟའ་ཕུལ། མཚན་འགྱུར་མེད་པདྨ་རྡོ་རྗེ་ཞེས་ཞབས་བརྟན་ཚིགས་བཅད་དང་བཅས་པ་ཕྱག་མདུད་མགུལ་སྲུང་ཐུགས་རབ་དང་སྐུ་ཚེ་སྤེལ་བའི་དམ་རྫས་བཅས་ཀུན་གཟིགས་མཁྱེན་བརྩེ་རིན་པོ་ཆེས་ཆེད་བསྩལ་བཞིན་ཕུལ་ཏེ་རྒྱལ་ཚབ་རིན་པོ་ཆེའི་མཆོག་གི་སྤྲུལ་སྐུར་ངོས་འཛིན་མཛད་ཅིང་དྲིལ་བསྒྲགས། ཆུ་སྤྲེལ་ལོ་གདན་ས་ཆེན་པོ་བསྟན་གཉིས་དར་རྒྱས་གླིང་དུ་གདན་དྲངས། སྤྲེལ་ཟླའི་ཚེས་བཅུ་ཆེན་མོའི་དུས་མཆོད་དང་འབྲེལ་བར་སྐྱབས་རྗེ་རབ་འབྱམས་རིན་པོ་ཆེ་དང༌། ཀོང་སྤྲུལ་རིན་པོ་ཆེ་རྣམ་གཉིས་དབུ་བཞུགས་ཀྱིས་རིག་པ་འཛིན་པའི་དགེ་འདུན་གྱིས་ཚེ་སྒྲུབ་འཆི་མེད་ཡང་སྙིང་གི་བརྟན་བཞུགས་ཆོ་ག་དང་འབྲེལ་བར་སེང་གེའི་ཁྲི་ལ་མངའ་གསོལ། རིམ་གྱིས་ཕྱག་དཔེ་འབྲི་ཀློག་ནས་བརྩམས་སྐུ་ཡོན་རིགས་ལ་སློབ་སྦྱོང་གནང༌། འཇམ་མགོན་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་སྤྱན་སྔ་ནས་སོ་ཐར་དགེ་ཚུལ་གྱི་བསླབ་པ། བྱང་ཆུབ་སེམས་སྡོམ་སྲོལ་གཉིས། སྔ་འགྱུར་བཀའ་མའི་རྒྱུད་སྡེ་ཡོངས་རྫོགས་ཀྱི་དབང་ལུང༌། སྙིང་ཐིག་ཡ་བཞི་དང༌། ཆོས་རྒྱལ་གཏེར་བདག་གླིང་པའི་ཟབ་གཏེར་ཡོངས་རྫོགས་ཀྱི་སྨིན་གྲོལ་ཆིག་རྫོགས། དབང་དང་བསྐྱེད་རྫོགས་ཀྱི་རྣམ་བཤད་སོགས་མྱོས་སྟོན་སྐུ་མཆེད་དང༌། རྒྱལ་ཚབ་གོང་མའི་གསུང་གི་སྐོར་བཅས་པའི་དབང་ཁྲིད་ལུང་བཅས། སྒྲུབ་བརྒྱུད་ཤིང་རྟ་བརྒྱད་ཀུན་འདུས་གདམས་ངག་རིན་པོ་ཆེའི་མཛོད་ཡོངས་རྫོགས་ཀྱི་སྨིན་གྲོལ་ལུང་བཅས་ཞིབ་རྒྱས། དཔལ་ས་སྐྱ་པའི་ལམ་འབྲས་སློབ་བཤད་ཀྱི་ཁྲིད་ལུང་བཅས་ཞིབ་རྒྱས། ཀོང་སྤྲུལ་རིན་པོ་ཆེ་པདྨ་དྲི་མེད་བློ་གྲོས་ལས་རིན་ཆེན་གཏེར་མཛོད་ཆེན་མོ། ཀུན་མཁྱེན་འཇིགས་གླིང་བཀའ་འབུམ་པོད་དགུའི་ལུང༌། བཀའ་བརྒྱུད་སྔགས་མཛོད་ཀྱི་དབང་ཁྲིད་ལུང་བཅས། རྒྱབ་བརྟེན་ནང་བརྟག་རྒྱུད་གསུམ། གཞུང་ཆུང་གཉིས་དང་བཅས་པའི་བཤད་ཁྲིད། ཤེས་བྱ་ཀུན་ཁྱབ་རྩ་འགྲེལ་གྱི་བཤད་ལུང༌། རྒྱ་ཆེན་བཀའ་མཛོད། རྒྱལ་ཚབ་གོང་མའི་བཀའ་འབུམ་ཡོངས་རྫོགས་ཀྱི་ལུང་ཁྲིད་སྐོར། རབ་འབྱམས་རིན་པོ་ཆེ་ཀུན་བཟང་བསྟན་པའི་ཉི་མ་ལས་གཏེར་མཛོད་ཡོངས་རྫོགས་ཀྱི་དབང་ཁྲིད་བཅས་ལན་གཅིག་གསན་པ་དང༌། རྗེ་གོང་མའི་སྐུ་ཚ་མཁན་པོ་བློ་གྲོས་རབ་གསལ་ཡོངས་འཛིན་དུ་བཞུགས་ཏེ་དབུ་མ་རྒྱན་གྱི་འགྲེལ་ཆེན། ཡོན་ཏན་རིན་པོ་ཆེའི་མཛོད་རྩ་འགྲེལ། སྒྱུ་འཕྲུལ་གསང་བ་སྙིང་པོ་སོགས་ཀྱི་བཤད་ཁྲིད་ཞིབ་རྒྱས་དང༌། སློབ་གྲྭ་ལེགས་བཤད་ཉི་ཟླའི་གླིང་དུའང་ལོ་གསུམ་ཙམ་བཞུགས་ནས་སྤྱོད་འཇུག །བྱམས་ཆོས་སྡེ་ལྔ། སྡོམ་གསུམ་སོགས་ལ་གསན་སྦྱང་རྒྱ་ཆེར་གནང་བར་མཛད་པས་མཁྱེན་རབ་ཁྱད་པར་འཕགས་པ་དང༌། སྔགས་ཀྱི་ཟབ་དོན་གཏིང་དཔོག་པའི་ཐུགས་རབ་གཞན་མཚུངས་མ་མཆིས་པ་མངའ་བ་དང༌། ཁྱད་པར་ཀོང་སྤྲུལ་རིན་པོ་ཆེ་ལས་སྔོན་འགྲོ་དངོས་གཞིའི་སྨིན་ཁྲིད་ཞིབ་པར་གསན་ནས་དགོངས་བརྒྱུད་ཀྱི་ཡེ་ཤེས་ཟབ་མོའི་གདིང་ཚད་མངོན་སུམ་དུ་གྱུར། རི་ཁྲོད་པདྨ་འོད་གླིང་གི་ཡང་དབེན་བདེ་མཆོག་བཀྲ་ཤིས་དགེ་འཕེལ་དང༌། དགོན་གྱི་བླ་བྲང་གཟིམ་ཆུང་སོགས་སུ་སྐུ་ཕྲེང་རིམ་བྱོན་གྱི་ཐུགས་དམ་ལྷག་པའི་ལྷ་གཅིག་ཕུར་པ་ཡང་གསང་སྤུ་གྲི། རྡོར་སེམས་ཐུགས་ཀྱི་སྒྲུབ་པ་སོགས་ལྷག་པའི་ལྷ་དུ་མའི་བསྙེན་སྒྲུབ་མཛད། དགུང་གྲངས་བཅུ་སྐོར་ཞིག་ཏུ་འགྲོ་དོན་ལ་ཕེབས་པས་གཤིན་པོ་ཞིག་ལ་འཕོ་བ་བཏབ་མཛད་པས་སྤྱན་ཆབ་མང་དུ་བསིལ། དགེ་རྒན་གྱིས་མི་མང་པོའི་ནང་དེ་ལྟར་བཤུམ་པ་ཅི་ཡིན་ཞེས་ཡང་ཡང་ཞུས་ཀྱང་གང་ཡང་མ་གསུངས། ཕྱིས་ཀོང་སྤྲུལ་རིན་པོ་ཆེ་ལ་དེ་སྐབས་གཤིན་པོ་དེ་དམྱལ་བར་སྐྱེས་པ་མཐོང་ནས་དེ་ལས་ཐར་པའི་ཐབས་མ་བྱུང་དེས་ངུས་པ་ཡིན་ཞེས་གསུངས། དེ་སྐབས་སྦྱིན་བདག་འབྲོག་སྡེ་ཞིག་གི་ཁྱིམ་དུ་ཁྱི་དམར་པོ་ཆུང་ངུ་ཞིག་ཡོད་པ་མཛོ་ཞིག་གནང་སྟེ་ཉོས། གྲྭ་འཁོར་རྣམས་ནས་འདི་ལྟར་མཛད་པའི་རྒྱུ་མཚན་གང་ཡིན་བཀའ་འདྲི་ཞུས་པས་ཁྱི་སྙིང་རྗེ་པོ་ཞིག་འདུག་པས་དེ་ལ་བརྟེན་ནས་ཉོས་པ་ཡིན་ཅེས་གསུངས། ཕྱིས་ཀོང་སྤྲུལ་རིན་པོ་ཆེའི་མདུན་དུ་སྐུ་མཚམས་ལྷན་རྒྱས་བཞུགས་པས་ཁྱི་དེ་ཤིན་ཏུ་ཐུགས་བརྩེ་བས་སྐུའི་འཁྲིས་སུ་བཞག །དེ་རྒྱབ་ལོག་ཏུ་འགྲོ་སྐབས་ཐུན་གྱི་སྒང་ལའང་བཞེངས་ནས་ཡར་བསྣམས་པ་སོགས་ཡང་ཡང་གནང་བས། ཀོང་སྤྲུལ་རིན་པོ་ཆེས་ཕྱག་སམ་ལ་རྗེ་བླ་མ་གོང་མ་ནི་སྣང་སྤྱོད་ཡེ་ཤེས་ཀྱི་རོལ་པར་ཤར་ཡང་སྐུ་མཚམས་སྐབས་ཐུགས་དམ་ལ་རྩེ་གཅིག་ཏུ་བཞུགས་པ་ཁོ་ན་མཛད། ཁྱེད་ནི་ཁྱི་དེ་ཁོ་ན་འཕུར་བྱུག་གི་སྐུ་རྩེད་གནང་བ་ལས་བསྐྱེད་རྫོགས་ལ་ཐུགས་གཞོལ་བ་དང་བཞུགས་ཚུགས་པ་གཏན་ནས་མི་འདུག །ཐུགས་དམ་ལ་ལེགས་པར་བརྩོན་མཛོད་ཅེས་ཕྱག་བྲིས་གནང་སྟེ་ཕུལ་བ་ཞིབ་གཟིགས་ཀྱིས་གསུང་ལན་དུ། རིན་པོ་ཆེ་ཐུགས་མད་ཀྱང་ཕྲན་སེམས་མ་ཡེངས་པའི་ཁུལ་ཡིན། ཁྱི་འདི་རང་གི་ཁུ་བོ་ཚེ་རིང་ཆོས་འཕེལ་གྱི་སྐྱེ་བ་ཡིན་སྣང་ཤར་བས་ཕྲན་ཆུང་ངུའི་སྐབས་དེས་བྱམས་བརྩེ་ཤིན་ཏུ་ཆེ་བས་དེར་སྙིང་རྗེ་བར་འདུག་གསུང་ཕྱག་བྲིས་སླར་ཕུལ་བ་སོགས་མཁྱེན་པ་ཐོགས་མེད་དུ་མངའ་ཡང་ཐུགས་སེམས་ཟིན་ནས་དེ་འདྲའི་གསུང་སྒྲོས་དང༌། དགོངས་གཏེར་དང་ལུང་བསྟན་སོགས་མཆོག་དམན་ཕྱི་ནང་སུ་ལའང་མི་གསུང༌། སྐུ་ཆུང་ངུའི་སྐབས་གཤིན་པོའི་སྐྱེ་བརྟགས་སོགས་ཐབས་གང་ལྟར་བྱས་ཏེ་ཞུས་ཀྱང་ཅི་ཡང་མི་ཤེས་གསུངས། ཐུགས་སྒམ་ཞིང་བརྟན། ཐོས་བསམ་སྒོམ་པའི་མཁྱེན་རབ་གཏིང་ཟབ། ཀུན་སྤྱོད་ཞི་དུལ་དང་རབ་འབྱམས་རིན་པོ་ཆེ་དང༌། ཀོང་སྤྲུལ་རིན་པོ་ཆེ་གཉིས་ཀའི་དགོངས་སྤྱོད་དང་བསྟུན་པའི་མཛད་པ་ཁོ་ན་གནང༌། མགོ་ལོག་ཨ་མཆོད་དགོན་དུ་ཚེས་བཅུ་སྤྲོས་བཅས་གསར་བཙུགས་དང་འབྲེལ་བར་སྒྲུབ་ཐབས་འདོད་བུམ་གྱི་དབང་ལུང་ཡོངས་རྫོགས་གསུངས། ཞེ་ཆེན་དགོན་གཞུང་དུའང་སྒྲུབ་མཆོད་ཁག་གི་མཆོད་རྫས་གསར་བཞེངས་དང༌། བོད་ཡུལ་དབུས་དང་ལྷོ་གནས། གདན་ས་ཆེན་པོ་སྨིན་གྲོལ་གླིང་དུ་སྔ་རྗེས་ལན་གཉིས་སུ་ཕེབས་ནས་མཆོད་འབུལ་དང༌། སྐྱབས་རྗེ་མཁན་གཅུང་རྣམ་གཉིས་ལ་བསྙེན་བཀུར་ཆོས་འབྲེལ་བཅས་གསན། ཞེ་ཆེན་བཤད་གྲྭ་དང་ཡང་ཁྲོད་གཟིམ་ཆུང་གསར་བཞེངས་སོགས་རྒྱ་ཆེར་མཛད་དེ་དམ་པའི་ངང་ཚུལ་གསལ་བས་བསྟན་འགྲོ་ལ་སྨན་པའི་མཆོག་གི་སྤྲུལ་པའི་སྐུར་བྱོན་ཀྱང་སྙིགས་དུས་ཀྱི་རྒུད་པ་མི་ཟད་པས་མཐའ་དམག་གི་ངན་སྦྱོར་གྱིས་སྡེ་དགེ་དགོན་ཆེན་དུ་ཁྲི་མུན་ལ་ཚུད་ནས་གྲོངས་པར་ཐོས་སོ། །སྐྱབས་རྗེ་རབ་འབྱམས་སྐུ་ཕྲེང་དྲུག་པ་འགྱུར་མེད་ཀུན་བཟང་བསྟན་པའི་ཉི་མ་ནི། རྗེ་འདིའི་སྤྲུལ་གཞི་སངས་རྒྱས་མྱ་ངན་མེད་པའི་དཔལ། དམ་པའི་རིགས་ཅན་དྲ་མ་ལྔ་ལས་གནོད་སྦྱིན་སྐར་མདའ་གདོང༌། སློབ་དཔོན་འཇམ་དཔལ་བཤེས་གཉེན། ཆོས་རྒྱལ་མྱ་ངན་མེད། ལྷ་སྲས་མུ་ཏིག་བཙན་པོ། རྨ་རིན་ཆེན་མཆོག །སློབ་དཔོན་ཀ་མ་ལ་ཤཱི་ལ། མི་ལ་བཞད་པ་རྡོ་རྗེ། རོང་སྟོན་ཤེས་བྱ་ཀུན་གཟིགས། འབྲི་གུང་རིན་ཆེན་ཕུན་ཚོགས། དབུས་སྨྱོན་ཆོས་ཀྱི་གྲགས་པའི་སྐྱེ་རབས་རྣམས་དམ་པ་དུ་མས་རྒྱུ་མཚན་དང་བཅས་ཏེ་ལུང་བསྟན། སྐུ་ཕྲེང་དང་པོ་དབུ་རུ་འཕན་ཡུལ་དུ་འཁྲུངས་པ་དགུང་ལོ་བཅུ་གསུམ་གྱི་སྟེང་འབྲས་སྤུངས་སོགས་སུ་ཕེབས་ནས་འདུལ་མངོན་དབུ་མ་ཕར་ཚད་ཀྱི་གཞུང་རྣམས་ཐུགས་སུ་ཆུད་སྟེ་སེ་འབྲས་དགའ་གསུམ། གསང་ཕུ་སོགས་ལུང་རིགས་སྨྲ་བའི་སྡེ་རྣམས་སུ་གྲྭ་སྐོར་མཛད་པས་ཕྱོགས་ལས་རྣམ་རྒྱལ་གྱི་ཞྭ་ལམ་རབ་འབྱམས་པ་བསྟན་པའི་རྒྱལ་མཚན་ཏུ་གྲགས་པས་རབ་འབྱམས་ཞེས་པའི་མཚན་དུ་གྲགས། ཀ༽ ཡུལ་སྐྱེད་ཚལ་དུ་བྱོན་ནས། དཔལ་འཁོར་ཆོས་སྡེ། རྟ་ནག་ཐུབ་བསྟན་གསེར་མདོག་ཅན་དང༌། ས་སྐྱར་སྐྱེས་ཆེན་དུ་མ་ལས་གསན་བསམ་མཛད་ནས་ས་སྐྱར་རྒྱུད་བཤད་མཛད་པས་མཁས་པའི་གྲགས་པ་ཐོབ། ས་སྐྱ་གོང་མ་རིན་པོ་ཆེས་བསྔགས་བརྗོད་དང་ཐུགས་བརྩེ་ཚད་མེད་མཛད། སེ་འབྲས་དགའ་གསུམ་རྒྱུད་སྟོད་སྨད་ཁྲི་གདན་ཟུར་སློབ་དཔོན་ལས་གསང་བདེ་འཇིགས་གསུམ་སོགས་རི་བོ་དགའ་ལྡན་པའི་བཀའ་སྲོལ་བདག་གིར་མཛད། ཁྱད་པར་དགེ་སློང་འཇམ་དཔལ་གྲགས་པའི་གྲྭ་འཁོད་ནང་མར་གྱུར་པས་དེ་དང༌། ལྔ་པ་ཆེན་པོ་གཉིས་ནས་གསར་རྙིང་གི་ཟབ་གནད་གལ་ཆེ་མང་དུ་གསན་པས་ཐོས་བསམ་གྱི་སྒྲོ་འདོགས་བཅད་པས་འཇམ་དཔལ་བཤེས་གཉེན་གྱི་རྣམ་འཕྲུལ་དུ་བསྔགས། གྲུབ་དབང་རྫོགས་ཆེན་པ་པདྨ་རིག་འཛིན་ཡེར་པར་བཞུགས་པའི་མདུན་རྫོགས་ཆེན་གསན་པས་ཐུགས་ཡིད་གཅིག་ཏུ་འདྲེས་ནས། རྒྱལ་དབང་ལྔ་པའི་གསུང་གིས་བསྐུལ་ཏེ་རྙིང་མའི་ཆོས་སྒོར་ཞུགས་ཏེ། གྲུབ་དབང་རྫོགས་ཆེན་པ་པདྨ་རིག་འཛིན་དང་ལྷན་ཅིག་མདོ་ཁམས་ཤར་དུ་ཕེབས་ནས་པདྨ་རིག་འཛིན་སྐུ་གཤེགས་ཀྱི་བར་ཕྱོགས་མེད་ཀྱི་གདུལ་བྱ་བསྐྱངས་ཤིང༌། རུ་དམ་རྫོགས་ཆེན་གྱི་གདན་ས་ཡུན་རིང་དུ་བསྐྱངས། ཞེ་ཆེན་རི་ཁྲོད་ཨོ་རྒྱན་ཆོས་རྫོང་དུ་བཞུགས། དེའི་མཆོག་སྤྲུལ་འགྱུར་མེད་ཀུན་བཟང་རྣམ་རྒྱལ། རྫོགས་ཆེན་སྐུ་ཕྲེང་གཉིས་པའི་སྐུ་མཆེད་དུ་འཁྲུངས། སྨིན་གླིང་རྒྱལ་སྲས་རིན་ཆེན་རྣམ་རྒྱལ་ཁམས་སུ་ཕེབས་པ་ཞེ་ཆེན་དུ་གདན་དྲངས་ནས་བཀའ་ཆོས་མང་དུ་གསན་པ་ལས་གཤིན་རྗེ་དྲེགས་འཇོམས་ཀྱི་ནང་གི་ཆོས་བདག་ཏུ་སྔགས་སྤྱོད་རྣལ་འབྱོར་ལྔའི་ནང་གཅིག་ཡིན་པར་ལུང་བསྟན་ནས་གཏེར་ཆེན་རིན་པོ་ཆེའི་ཕྱག་ཕྲེང་རཀ་ཤའི་ཕྲེང་པ་བསྩལ་གསན་བསམ་གྱི་ཡོན་ཏན་རྨད་དུ་བྱུང་བའི་སྐུ་རིང་ལ་ཤིང་སྟག་ལོར་ཞེ་ཆེན་བསྟན་གཉིས་དར་རྒྱས་གླིང་གི་དགོན་པ་བཏབ། དེའི་ཡང་སྲིད་རིག་འཛིན་དཔལ་འབྱོར་རྒྱ་མཚོ། གར་དབང་ཆོས་ཀྱི་རྒྱལ་མཚན། འགྱུར་མེད་པདྨ་ཐེག་མཆོག་བསྟན་པའི་རྒྱལ་མཚན་བཅས་སྐུའི་སྐྱེ་བའི་ཕྲེང་བ་ངོ་མཚར་ཅན་ཁོ་ན་སྟེ། དེ་དག་གི་རྣམ་ཐར་རྗེ་བླ་མ་ཐམས་ཅད་མཁྱེན་གཟིགས་རྒྱལ་ཚབ་རིན་པོ་ཆེའི་གསུང་ཆོས་འབྱུང་ལེགས་བཤད་པདྨ་དཀར་པོའི་རྫིང་བུ་ལས་རྒྱས་པར་བྱུང་བས་འདིར་མ་སྨོས་ལ། སྐུ་ཕྲེང་དྲུག་པ་འདི་ནི་རྒྱལ་ཚབ་རིན་པོ་ཆེའི་ཞིང་སྐྱོང་དུར་ཁྲོད་མ་མོའི་བསྟོད་ཕྲེང་ཚིག་དོན་ཕུན་སུམ་ཚོགས་པ་ཞིག་གི་མཛད་བྱང་གཤམ་དུ། ལྕགས་ཁམས་རྡོ་རྗེའི་སྣ་ལྡན་གྱི་ལོར་སྐྱབས་རྗེ་རབ་འབྱམས་རིན་པོ་ཆེའི་མཆོག་གི་སྤྲུལ་སྐུའི་ཟླ་ཞལ་ངོམས་པའི་སྐབས་སུ་བྲིས་ཞེས་གསུངས་པ་ལྟར་མདོ་ཁམས་སྒང་དྲུག་གི་ཟོ་དོར་ཆེན་པོ་བཅུ་གཉིས་ཀྱི་ཡ་གྱལ། དཀར་ཕྱོགས་ཀྱི་དགེ་བསྙེན་ཟབ་གཏེར་གྱི་སྲུང་མ་གཉན་པོའི་གཡུ་རྩེ་ལྷ་བུའི་རིགས་མགོ་ལོག་ཨ་ཁྱུང་སྦྲ་གསར་དཔོན་གྱི་རིགས་སུ་ལྕགས་ཕག་ལོར་སྐུ་འཁྲུངས། ཡབ་ཡུམ་གཉིས་དང་སྤྲུལ་སྐུ་བཅས་རྫོགས་ཆེན་སྒྲུབ་མཆོད་ལ་ཕེབས་པས་གྲུབ་དབང་རྫོགས་ཆེན་ལྔ་པས་ཀྱང་ཞེ་ཆེན་དུ་ཕྱག་བྲིས་ཆེད་གནང་གིས་ཨ་ཁྱུང་སྦྲ་སར་དཔོན་གྱི་བུ་འདི་རབ་འབྱམས་རིན་པོ་ཆེའི་མཆོག་སྤྲུལ་འཁྲུལ་བྲལ་དུ་ངེས་པས་དེར་གདན་སར་འཛིན་བདག་གནང་བ་གལ་ཆེ་གསུང་བ་དེ་སྐབས་རྒྱལ་ཚབ་རིན་པོ་ཆེ་དགོན་དུ་མ་བཞུགས་ཀྱང་འདུས་སྡེའི་ལས་བྱེད་རྣམས་ནས་ཡབ་ཡུམ་སྲས་བཅས་དགོན་དུ་གདན་དྲངས་ནས་གསོལ་ཚིགས་ཞིག་ལ་ཕེབས་ཞུས་པ་ལྟར་བྱོན་པས་ཞེ་ཆེན་དགོན་མདུན་ཟམ་པ་ཞིག་ཡོད་པ་དེའི་དྲུང་དུ་ཕེབས་པ་དང་མ་རྒན་བགྲེས་༥༦མོ་གོས་ཆེན་དམར་སྨུག་གི་གོས་གྱོན་པ་སྐྲ་སེ་ཁྱུག་གེ་བ་ཞིག་གློ་བུར་དུ་བྱོན་ནས་ངའི་བུ་སླེབ་འདུག་ཅེས་སྙིང་བརྩེ་བརྩེ་ལྟར་བྱས་ནས་མགུལ་དར་ནང་མཛོད་ཞིག་སྤྲུལ་སྐུ་མ་ཡུམ་གྱི་པང་ནས་ཆིབས་གོང་ན་ཡོད་པའི་མགུལ་དུ་གསོལ་བ་མཇལ་དར་གྱི་སྣེ་ས་ལ་འཁྱིལ་འདུག་པ་ཀུན་གྱིས་མཐོང་སྣང་དུ་བྱུང་པ་དང་བགྲེས་མོ་གར་སོང་ཆ་མེད་པ་ནི་སྐུ་ཕྲེང་རིམ་བྱོན་གྱི་ཐུན་མོང་མ་ཡིན་པའི་བཀའ་སྲུང་དུར་ཁྲོད་མ་མོར་ངེས་ཤིང༌། དར་དེ་ཕྱིས་སུ་འཁྲུངས་གཞིས་ཀྱི་གཡང་རྟེན་དུ་ཡོད་འདུག །གཉན་པོ་གཡུ་རྩེའི་གནས་སུ་བྱོན་ཏེ་བསྐོར་བ་ལ་མ་ཡུམ་དང་སྤྲུལ་སྐུ་བཅས་ཕེབས་པ་གནས་རྩེར་མཚོ་ཤིན་ཏུ་གཉན་པོ་གཏེར་སྟོན་ལས་རབ་གླིང་པའི་གཏེར་གནས་ཞིག་ཡོད་པ་དེ་མདུན་ཕེབས་པ་དང་སྤྲུལ་སྐུའི་དབུ་ལ་སྦྲུལ་གྱི་གདེང་ཀ་མང་པོ་ཤིག་ཤིག་ཡོད་པ་ཡུམ་གྱིས་གཟིགས་ནས་ཐུགས་བྲེད་སྔངས་སྐྱེས་པ་བྱུང་གསུངས། དེ་ནས་རིང་པོར་མ་ལོན་པར་རྒྱལ་ཚབ་རིན་པོ་ཆེ་དང༌། སྐུ་དབོན་དགེ་ལེགས་རྒྱ་མཚོ་ལྷན་རྒྱས་པས་ཐུགས་ཁུར་ཟབ་བཞེས་ཀྱིས་བསྟན་གཉིས་དར་རྒྱས་གླིང་གི་སེང་གེའི་ཁྲི་ཆེན་པོར་མངའ་གསོལ། མཚན་འགྱུར་མེད་ཀུན་བཟང་བསྟན་པའི་ཉི་མ་བཤད་སྒྲུབ་ཆོས་ཀྱི་གོ་ཆར་གསོལ། རྟེན་སྡོམ་པ་གསུམ་དང༌། སྔ་འགྱུར་བཀའ་གཏེར་གྱི་སྨིན་གྲོལ་སྤྱི་དང་ཁྱད་པར་རིན་ཆེན་གཏེར་མཛོད་ཡོངས་རྫོགས་རྒྱལ་ཚབ་རིན་པོ་ཆེས་པོད་བཞི་བཅུ་སྐོར་དང༌། འཕྲོས་ཁ་སྐོང་ཡོངས་རྫོགས་ཟུར་མང་དྲུང་པ་རིན་པོ་ཆེ་ལྷན་རྒྱས་ནས་གནང་བ་དང༌། བླ་མ་དགོངས་འདུས་ཀྱི་དབང་ཆེན་ཡོངས་རྫོགས་ལུང་བཅས་གསན། གསང་མཚན་སྣང་མཛད་གྲུབ་པའི་རྡོ་རྗེ་ཞེས་བསྩལ། ཁྱད་པར་སེམས་སྡེ་ཨ་དོན་བཅོ་བརྒྱད་ཀྱི་སྨིན་དབང་གསན་སྐབས་སྲས་མོ་གོ་མ་དེ་ཝིའི་རྡོ་རྗེའི་གླུའི་སྐབས་དགོངས་བརྒྱུད་ཡེ་ཤེས་ཀྱི་བྱིན་ཆེན་ཐུགས་ལ་འཕོས། ཕྱིས་རྗེ་བླ་མ་སྐུ་གཤེགས་ལོར་ཐུགས་མྱ་ངན་གྱིས་ནོན་ཏེ་གསོལ་བ་འདེབས་བཞིན་རྫོགས་ཆེན་དགོན་དུ་ཕེབས་ལམ་གྱི་ཆིབས་ཐོག་ནས་ནུབ་ཕྱོགས་ཀྱི་ནམ་མཁར་སྤྲིན་གྱི་དབུས་ན་སྐུ་སྐེད་ཡན་ཆད་གསལ་བའི་སྲས་མོ་གོ་མ་དེ་ཝི་མཇལ་བ་རྡོ་རྗེའི་གླུ་དེ་ལྷང་ལྷང་གསུངས་པ་ཐོས་པས་ཐུགས་དམ་ལ་བོགས་འདོན་ཆེན་པོ་བྱུང་གསུངས། ཞེ་ཆེན་རི་ཁྲོད་སྐུ་མཚམས་ལ་ཞུགས་པའི་མནལ་ལམ་དུ་རྒྱལ་ཚབ་རིན་པོ་ཆེ་ཤིན་ཏུ་དགྱེས་ཉམས་ཅན་མཇལ་བ་སྔར་གྱི་ཐུགས་དམ་ཉམས་མྱོང་བྱུང་ཚུལ་ཞུས་པ་ཤིན་དུ་ལེགས་འདུག །ད་དུང་སྡོམ་གསུམ་འགྲེལ་ཆེན་དཔག་བསམ་སྙེ་མ་ཁོ་བོའི་མཆན་བཏབ་པ་ཞིག་ཡོད་པས་དེ་གཟིགས་དང་བོགས་འདོན་ཁྱད་པར་ཅན་འབྱུང་འདུག་ཅེས་གསུང་བྱུང་གསུངས། མཁན་པོ་སྒྲ་དབྱངས་ལས་སྒྱུ་འཕྲུལ་གསང་བ་སྙིང་པོ་ཕྱོགས་བཅུ་མུན་སེལ་དང༌། གསང་བདག་དགོངས་རྒྱན་དང༌། ཞལ་ལུང༌། མཁན་རིག་འཛིན་འོད་ཟེར་ལས་ཡོན་ཏན་རིན་པོ་ཆེའི་མཛོད་དང༌། སྡོམ་གསུམ་དཔག་བསམ་སྙེ་མ་སོགས་གསན་སྦྱང་མཛད། ཐུགས་རབ་ཤིན་ཏུ་ཆེ་བས་སྙན་ངག་མ་གཟིགས་པའི་གོང་ནས་བསྟོད་པ་དང༌། གསུང་མགུར་ལས་ཞལ་གདམས་སོགས་སྙན་འཇེབས་ཅན་དུ་མ་གསུངས། འཇམ་དབྱངས་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་ལས་རིན་ཆེན་གཏེར་མཛོད་ཡོངས་རྫོགས་དང༌། རྒྱལ་དབང་ལྔ་པའི་དག་སྣང་རྒྱ་ཅན་ཉེར་ལྔ། གླིང་རྗེ་དྲུང་པདྨ་འགྲོ་འདུལ་གྱི་གཏེར་ཆོས་ཡོངས་རྫོགས་ཀྱི་སྨིན་གྲོལ་སོགས་རྒྱ་ཆེར་གསན། གླིང་རྒྱལ་པདྨ་བཞད་པ་ལས་དགོངས་གཏེར་ཚེ་ཡུམ་ཙཎྜ་ལི་རྩ་བ་ཡན་ལག་བཅས་པའི་དབང་ལུང་ཞིབ་རྒྱས་སུ་གསན་ནས་ཆོས་བདག་ཏུ་མངའ་གསོལ་བ་བཞིན་ཐུགས་དམ་ཉམས་བཞེས་གནང་བས་ནང་མཆོད་ཁོལ་ཏེ་སྨན་གྱི་དྲི་བཟང་གིས་གཟིམ་ཆུང་ཕྱི་ནང་དུ་ཁྱབ་པ་དང༌། ཚེམས་གསར་དུ་འཁྲུངས་པ་སོགས་རྟགས་མཚན་ཁྱད་པར་ཅན་དུ་མ་བྱོན། གཞན་ཐུགས་དམ་གཤིན་རྗེ་དྲེགས་འཇོམས་དང༌། རྡོར་སེམས་ཐུགས་ཀྱི་སྒྲུབ་པ་སོགས་རྩ་གསུམ་ལྷག་པའི་ལྷ་རབ་འབྱམས་ཀྱི་བསྙེན་བཟླས་མཛད་བས་གྲུབ་པའི་རྟགས་མཚན་དུ་མ་མངོན་དུ་གྱུར། ཁྲོ་ཤུལ་མཁན་རིན་པོ་ཆེ་ཚུལ་ཁྲིམས་རྒྱ་མཚོ་ལས་རྒྱལ་བའི་བཀའ་འགྱུར་རིན་པོ་ཆེ་དང༌། རྙིང་མ་རྒྱུད་འབུམ་ཡོངས་རྫོགས་ཀྱི་ལྗགས་ལུང་གསན། གདན་ས་ཆེན་པོ་བསྟན་གཉིས་དར་རྒྱས་གླིང་གི་འདུས་སྡེའི་བཅའ་ཁྲིམས། འོག་མིན་ཨོ་རྒྱན་སྨིན་གྲོལ་གླིང་གི་ཕྱག་བཞེས་མ་ཉམས་པ་དང༌། ལུགས་གཉིས་ཀྱི་འཛིན་སྐྱོང་བཅས་དགུང་གྲངས་བཅོ་ལྔ་ནས་ཕྱིས་སྐུ་གཤེགས་ཀྱི་བར་གཟིགས་སྐྱོང་གིས་བཤད་སྒྲུབ་ལས་གསུམ་གྱི་མཛད་པ་ཕྱིས་དུས་འདིར་འགྲན་བྲལ་གྱུར། ཕྱིས་དབུས་སུ་ཕེབས་ནས་ཆོས་འཁོར་རྣམ་གསུམ་དང༌། གནས་གཟིགས་རགས་བསྡུས་གནང་ནས་མཆོད་འབུལ་རྒྱ་ཆེན་པོར་སྤྲོས། ཁྱད་པར་འོག་མིན་ཨོ་རྒྱན་སྨིན་གྲོལ་གླིང་དུ་སྐྱབས་རྗེ་མཁན་གཅུང་རྣམ་པ་གཉིས། གདུང་སྲས་སྐུ་མཆེད། རྡོར་འཛིན་རྣམ་པ་དང༌། གཞན་ཡང་ལྷོ་བྲག་ལྷ་ལུང་གསུང་སྤྲུལ། སྟག་ལུང་རྩེ་སྤྲུལ། གནས་ཆུང་མཆོག་སྤྲུལ། བྱང་དོ་སྐྱ་སྤྲུལ་སྐུ། འགོ་ལོག་ཁྱེའུ་སྤྲུལ་སྐུ་སོགས་དབུས་གཙང་ཁམས་གསུམ་དུ་རྙིང་དགོན་གྱི་བླ་སྤྲུལ་བགྲེས་གཞོན་མང་པོའི་དབུས་དད་སློབ་བཟང་ལ་མང་བར་རིན་ཆེན་གཏེར་མཛོད་ཡོངས་རྫོགས་ཀྱི་དབང་ལུང་ཞིབ་རྒྱས་སུ་བསྩལ། རིག་འཛིན་པདྨ་གླིང་པའི་གཏེར་ཆོས་ཡོངས་རྫོགས་རྡོར་འཛིན་འགྱུར་མེད་ཤེས་རབ་ལས་གསན། སྤྲོས་བཅས་ཚེས་བཅུ་ཆེན་པོའི་མཆོད་རྫས་འཆམས་ཆས་སྤུས་ནོམ་རྨད་དུ་བྱུང་བ་གསར་བསྐྲུན་མཛད། གདན་སར་ཕེབས་ནས་རིན་ཆེན་གཉིས་པའི་ཉེར་སྤྱོད་བདུན། སྨན་རཀ་གཏོར་མ་ཚོགས་གཞོང་བཅས་སྟོང་མཆོད་གསར་བཞེངས་སུ་གནང་ཞིང༌། ཚེས་བཅུ་དང་དགུ་ཆེན་གཤིན་རྗེ་དྲེགས་འཇོམས་གཙོས་སྒྲུབ་མཆོད་ཀྱི་སྒྲིག་ལམ་སྨིན་གླིང་གི་བཅའ་སྒྲིག་སྔར་རྒྱུན་ལས་ལྷག་པར་བསྡམས་ཏེ་ཕྱག་བཞེས་ལྟར་དར་རྒྱས་ནན་ཏན་དུ་མཛད། འཇམ་མགོན་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་མཆོག་ལ་པད་གླིང་གཏེར་ཆོས་ཡོངས་རྫོགས་ཀྱི་དབང་ལུང་ཕུལ་བར་མཛད་པའི་སྐབས་སུ་ཀེ་ལའི་མཆོག་གླིང་སྤྲུལ་སྐུ་སོགས་སྐྱེས་ཆེན་དུ་མ་དང༌། སླར་ཡང་རྫ་རི་མགུལ་དགོན་དུ་གཏེར་མཛོད་ཡོངས་རྫོགས། རང་དགོན་མ་བུ་ཁག་ལ་སྒྲུབ་ཐབས་འདོད་འཇོའི་བུམ་བཟང་གི་དབང་ལུང་ལན་དུ་མ། བྱང་ཕྱོགས་མཚོ་སྔོན་སྒོ་མེ་ཚུན་ཆད་དུ་ཆེད་ཕེབས་ཀྱིས་རབ་འབྱམས་འགྱུར་མེད་ཀུན་བཟང་རྣམ་རྒྱལ་གྱིས་ཕྱག་བཏབ་དང་རྩ་བདག་གནང་བའི་དགོན་ཁག་ཆེ་ཕྲ་དུ་མ་དར་རྒྱས་སུ་མཛད་པའི་ཕྲིན་ལས་རྒྱ་ཆེར་བསྐྱངས། རང་དགོན་རྩ་བ་ཡན་ལག་གི་སྤྲུལ་སྐུ། མཁན་པོ། རི་ཁྲོད་ཀྱི་མཚམས་པ་དད་སློབ་ཆེས་མང་པོ་དང༌། གཞན་ལབ་མཁན་ཆེན་རིན་པོ་ཆེ་དང་ཐུགས་ནང་ཤིན་ཏུ་གཤིན་པ་དང༌། ཀཿཐོག་སི་ཏུ། རྨོག་ཚ། གྲྭ་ལག་ཕྱག་ཚྭ། དབོན་སྤྲུལ་སོགས་རྙིང་མ་དང༌། དཔལ་སྤུངས་སི་ཏུ་རིན་པོ་ཆེ། ཙཱ་འདྲའི་འཇམ་མགོན་ཡང་སྲིད། སངས་རྒྱས་མཉན་སྤྲུལ་སོགས་བཀའ་བརྒྱུད། ཆོས་སྡེ་ཆེན་པོ་ལྷུན་གྲུབ་སྟེང་གི་མཁན་པོ་རྡོར་འཛིན་གྱི་མཚོན་ས་སྐྱའི་སྐོར་སོགས་གྲུབ་མཐའ་རིས་མེད་ཀྱི་སྐྱེས་བུ་དུ་མ་དང་ཕན་ཚུན་ཆོས་ཀྱི་འབྲེལ་ཟབ་གནང་བ་དང༌། རྒྱལ་མཆོག་པད་དཀར་འཆང་བ་བཅུ་བཞི་པ་བསྟན་འཛིན་རྒྱ་མཚོས་ཀྱང་གོང་ས་ལྔ་པ་ཆེན་པོ་དང༌། བསྐལ་བཟང་རྒྱ་མཚོ་རྣམ་གཉིས་ཀྱི་ཤེ་བམ་སྔར་བཞུགས་ལ་རྒྱབ་ནོན་དང༌། ཧུ་ཐོག་ཐུའི་གོ་གནས་བསྩལ། ཐུགས་དམ་ཉམས་བཞེས་ཀྱི་བཀའ་འཕྲོས་དང་གསུང་མགུར་སོགས་རྗེ་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་མདུན་ཡང་ཡང་ཞུས་པས་ཐུགས་ཤིན་ཏུ་མཉེས་ཤིང་དགོངས་ཀློང་ཚད་ལ་ཕེབས་པར་ངེས་ཚུལ་གསུངས། གུས་ལའང་ལུགས་གཉིས་ཀས་བྱམས་སྐྱོང་དང་ཐུགས་བརྩེ་སྐུ་མཆེད་ལྟ་བུར་གནང་བའི་བཀའ་འཕྲོས་ཞིག་ཏུ། ཕྲན་ནི་དགོན་གོག་ཁ་འཛིན་བྱེད་དགོས་པ་སྔོན་ལས་ཀྱིས་བསྐོས་པས་ཁྱེད་རང་ལྟ་བུའི་དབེན་པའི་གནས་སུ་སྒྲུབ་པ་རྩེ་གཅིག་ཏུ་བྱེད་རྒྱུ་མ་བྱུང་ཡང་རྣམ་པ་ཆགས་སྡང་ཆོས་བརྒྱད་རྣམ་གཡེང་དང་འདྲེས་པ་མང་དུ་བྱུང་ཡང་ཀུན་སློང་བླ་མ་གོང་མའི་གདན་ས་བཤད་སྒྲུབ་གཉིས་གོང་འཕེལ་གྱི་དོན་ཁོ་ན་ལས་རང་དོན་ཡིད་བྱེད་ཀྱི་བསམ་བློ་ངན་པ་གཏན་ནས་མེད། རྟག་ཏུ་དམན་ས་བཟུང་ཞིང་ཉམས་ལེན་གྱི་སྙིང་པོ་བླ་མའི་རྣལ་འབྱོར་ཁོ་ན་བརྩོན་ཏེ་རང་གི་རྩ་བའི་བླ་མ་རྣམས་དང་ཐུགས་ཡིད་འདྲེས་པའི་རྣལ་འབྱོར་ལ་འབད་པ་རྩལ་དུ་བཏོན་པས་བར་དོ་གསུམ་གང་རུང་དུ་གྲོལ་ན་ཅི་ཤེས་སྙམ་ཞེས་གསུངས། སྐབས་ཞིག་གསུང་འཕྲོས་སུ་ཁོ་བོ་མཁས་གྲུབ་ཆེན་པོ་རབ་འབྱམས་འགྱུར་མེད་ཀུན་བཟང་རྣམ་རྒྱལ་དངོས་ནི་ག་ལ་ཡིན་ཏེ་དེའི་གསོལ་དཔོན་ཞིག་ཡིན་པའི་གསལ་སྣང་ངེས་པར་འདུག་ཅེས་ཕྲན་ལ་གསུངས། ལྷག་པའི་ལྷ་དང་བླ་མའི་གཟིགས་སྣང༌། ལྷ་ཆེན་དང༌། ཞིང་སྐྱོང་མ་མོ་སོགས་ཆོས་སྲུང་དང་མེས་པོ་ཡུལ་ལྷ་གཉན་པོ་གཡུ་རྩེ་དངོས་སུ་གཟིགས་པ་དང༌། རྨ་རྒྱལ་སྤོམ་རའི་མདུན་ཕེབས་སྐབས་རྟ་དཀར་རིན་པོ་ཆེའི་སྒ་སྲབ་ཅན་མགོ་ནམ་མཁར་སྤྲིན་གསེབ་ཏུ་སླེབ་པས་བསུ་བར་བྱེད་པ་གཟིགས་པ་སོགས་དཀར་ཕྱོགས་ཀྱི་ཕྲིན་ལས་སྒྲུབ་པ་དང༌། དམ་སྲི་རྒྱལ་འགོང་བཏུལ་ཏེ་དམ་ལ་བཏགས་པ་དང༌། དགོངས་གཏེར་ལྟ་བུའི་ཚིག་བཅད་ངོ་མཚར་ཅན་དུ་མ་གསུང་རྩོམ་དཀྱུས་དང་མི་འདྲ་བ་ཐུགས་ལས་བརྡོལ་བ་དང༌། སྨིན་གླིང་དུ་བཞུགས་སྐབས་ཆེས་ཆེར་སྙུན་པའི་རྐྱེན་གྱིས་ཐུགས་ལ་ཤར་བའི་ལུང་བསྟན་བཅས་མང་དུ་བཞུགས་པ་ཆེད་དུ་དོན་གཉེར་མ་མཛད་ཀྱང་ཚིགས་བཅད་ཁ་ཤས་ཞིག་འདུག་པ་དེང་སང་གི་དུས་ཀྱི་འགྱུར་བ་འདི་ལུང་བསྟན་ངེས་པ་ཅན་དུ་སྣང༌། དེ་འདྲའི་རིགས་དམ་གཙང་ནང་འཁོར་རྣམས་ལ་ཟུར་ཙམ་གསུངས་པ་ལས་རྟག་ཏུ་སྦས་ཚུལ་ཁོ་ནར་བཞུགས། དོན་གཉིས་མཐར་ཕྱིན་གྱི་མཛད་པ་རྨད་དུ་བྱུང་བས་སྙིགས་དུས་ངེས་གསང་བསྟན་པའི་རྒྱན་གཅིག་པུར་བཞུགས་ཀྱང་བོད་ཁམས་སྤྱིའི་བསོད་ནམས་ཀྱི་འཕེན་པ་རྫོགས་ནས་ཁམས་དབུས་ཀྱི་བསྟན་པ་ཉམས་གུད་ཆེན་པོ་བྱུང་བས་མཐའ་མིའི་ལོག་སྤྱོད་ཀྱིས་སྐུ་ངལ་ཆེས་ཆེ་བ་བྱུང་ཡང་ནང་གི་ཐུགས་དམ་ལ་སྐྱིད་སྡུག་ལམ་ཁྱེར་གྱི་བོགས་འདོན་བྱུང་ཞེས་འགའ་ཞིག་ལ་གསུངས་འཕྲོས་ཕེབས་འདུག །ཕྱིས་སྐུ་གཟུགས་རྟག་པར་མི་བདེ་བ་འཕར་ལྡང་གིས་སྡེ་དགེ་དགོན་ཆེན་ཟུར་ཆུ་ནག་མར་རྒྱ་མིའི་སྨན་ཁང་དུ་ཚེས་བཅུ་ཞིག་ལ་སྐུ་གཤེགས་པར་ཐོས་སོ། །སྐྱབས་རྗེ་རྒྱལ་ཚབ་རིན་པོ་ཆེའི་ཐུན་མོང་མ་ཡིན་པའི་ནང་ཐུགས་ཀྱི་སྲས་གཅིག་ཀོང་སྤྲུལ་རིན་པོ་ཆེ་པདྨ་དྲི་མེད་ལེགས་པའི་བློ་གྲོས་ནི། གསང་བདག་རྡོ་རྗེ་ཆོས་ནས། ལོ་ཆེན་བཻ་རོ་གཙོ་བོར་གྱུར་པའི་འཇམ་མགོན་ཆོས་ཀྱི་རྒྱལ་པོ་ཀོང་སྤྲུལ་རིན་པོ་ཆེ་ཡོན་ཏན་རྒྱ་མཚོའི་བར་སྐྱེ་བའི་ཕྲེང་བ་ནི་རྣམ་ཐར་ཆེན་པོ་ལས་གསལ་བས་འདིར་མ་བཀོད་ལ། ཀོང་སྤྲུལ་རིན་པོ་ཆེ་དགོངས་པ་རྫོགས་པའི་འདས་མཆོད་ལ་རབ་འབྱམས་ལྔ་པ་ཕེབས་པའི་དག་པའི་གཟིགས་སྣང་དུ་ཙཱ་འདྲ་རིན་ཆེན་བྲག་ནས་ཤེར་ཕྱིན་སྟོང་ཕྲག་བརྒྱ་པའི་གླེགས་བམ་རྣམས་འཕུར་བ་སྡེ་དགེ་ཤར་ཕྱོགས་འཛིན་ཁོག་ཏུ་བབ་སོང་བ་རྨིས་པས་ཀོང་སྤྲུལ་རིན་པོ་ཆེའི་ཡང་སྲིད་དེར་ཕེབས་ཀྱི་འདུག་གསུངས་ནས་སྟོན་བསོད་ཀྱི་འགྲོ་དོན་ལ་དེ་ཕྱོགས་ཕེབས་ནས་ངོས་འཛིན་གནང༌། ཞེ་ཆེན་དགོན་དུ་གདན་དྲངས་ནས་ཁྲི་ལ་མངའ་གསོལ་མཛད་ནས་རབ་འབྱམས་རིན་པོ་ཆེའི་མདུན་དུ་བཞུགས། རིན་ཆེན་གཏེར་མཛོད་ཆེན་མོའི་དབུས་བཀའ་ཆོས་མང་དུ་གསན། འབྲི་ཀློག་སུམ་རྟགས་དག་ཡིག་བསླབས་ནས་ལེགས་པར་མཁྱེན། དགེ་ཚུལ་དང་བསྙེན་རྫོགས་ཀྱི་བསླབ་པ། རྒྱལ་བའི་བཀའ་འགྱུར་རིན་པོ་ཆེ། རྙིང་མ་རྒྱུད་འབུམ་གྱི་ལུང་སོགས་ཁྲོ་ཤུལ་མཁན་ཚུལ་ཁྲིམས་རྒྱ་མཚོ་ལས་གསན། མཚན་པདྨ་དྲི་མེད་ལེགས་པའི་བློ་གྲོས་ཞེས་གྲགས། ཕྱིས་རྒྱལ་ཚབ་རིན་པོ་ཆེས་འགྱུར་མེད་ཀུན་བཟང་གཞན་ཕན་མཐའ་ཡས་བློ་གྲོས་དྲི་མེད་དུ་བསྩལ། རབ་འབྱམས་རིན་པོ་ཆེ་དགོངས་པ་རྫོགས་ནས་ཡོངས་འཛིན་རྒྱལ་ཚབ་རིན་པོ་ཆེས་དབོན་པོ་བླ་མ་འཇམ་དབྱངས་བཞུགས་ཀྱང་དཔོན་སློབ་གཉིས་ཁ་འཁོས་ཞན་པས་སྐུ་ངལ་ཆེ་བར་བྱུང་རྐྱེན་གྱིས་རྒྱལ་ཚབ་རིན་པོ་ཆེའི་སྐུ་མདུན་དུ་རྩ་བདག་གནང་སྟེ་བཀའ་གཏེར་དུ་མའི་སྨིན་གྲོལ་ཟབ་རྒྱས། སླར་ཡང་རྒྱལ་ཚབ་རིན་པོ་ཆེ་དང༌། ཟུར་མང་དྲུང་རིན་པོ་ཆེ་ལྷན་རྒྱས་ལས་རིན་ཆེན་གཏེར་མཛོད་ལན་གཉིས་གསན། གཏེར་ཆེན་འགྱུར་མེད་རྡོ་རྗེའི་བཀའ་འབུམ། རིག་འཛིན་འཇིགས་མེད་གླིང་པའི་བཀའ་འབུམ་བཅས་ཀྱི་ལུང༌། གདམས་ངག་རིན་པོ་ཆེའི་མཛོད་ཀྱི་སྨིན་གྲོལ་ཞིབ་རྒྱས། སྙིང་ཐིག་ཡ་བཞིའི་དབང་ཁྲིད་ལུང་བཅས་ལན་དུ་མ། རབ་འབྱམས་ཀུན་བཟང་རྣམ་རྒྱལ་གྱི་བཀའ་འབུམ། མི་ཕམ་རིན་པོ་ཆེའི་བཀའ་འབུམ་སྐོར་གྱི་ལུང་མང་པོ་དང༌། གཏེར་གཞུང་པོད་དགུའི་ལུང་དང༌། བཀའ་བརྒྱད་བདེ་འདུས་ཀྱི་དབང་ཆེན། བླ་མ་དགོངས་འདུས་དབང་ཆེན་དང་པོད་བཅུ་གསུམ་གྱི་ལུང༌། ཆོས་དབང་བླ་མ་གསང་འདུས་དང༌། ཉང་གཏེར་ཁྲོས་ནག་གི་གཞུང་པོད་སྐོར། ཕུར་པ་རྒྱུད་ལུགས་དང༌། ཀློང་ཆེན་སྙིང་ཐིག་གི་དབང་ཁྲིད་ཡོངས་རྫོགས་དང༌། བྱང་གཏེར་ཡོངས་རྫོགས་དང༌། གྲོལ་ཏིག་དགོངས་པ་རང་གྲོལ་སོགས་གཏེར་རྙིང་རྒྱུན་དཀོན་པ་དུ་མའི་གཞུང་པོད་ཀྱི་ལུང༌། ཤེས་བྱ་ཀུན་ཁྱབ་ཀྱི་བཤད་ལུང༌། བཀའ་བརྒྱུད་སྔགས་མཛོད་ཀྱི་དབང་ལུང༌། ནང་བརྟག་རྒྱུད་གསུམ། གཞུང་ཆུང་གཉིས་ཀྱི་བཤད་ཁྲིད་རྒྱ་ཆེན་བཀའ་མཛོད་ཀྱི་ལུང་བཅས་ཟུར་མང་དྲུང་པ་རིན་པོ་ཆེ་ལས་རྗེ་བླ་མ་རྒྱལ་ཚབ་རིན་པོ་ཆེ་དང་ལྷན་རྒྱས་ཀྱིས་གསན། མི་ཕམ་རིན་པོ་ཆེའི་གསུང་ཟབ་གནད་བཀའ་རྒྱ་ཅན་དུ་མ་རྗེ་དེའི་ཉེ་གནས་བླ་མ་རིན་པོ་ཆེ་འོད་གསལ་ལས་ཀྱང་རྒྱ་ཆེར་གསན། འཇམ་པའི་རྡོ་རྗེ་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་ལས་འཁོན་ལུགས་ཕུར་པ་ཇོ་ནང་རྗེ་བཙུན་སྒྲུབ་དཀྱིལ་ལ་འཇམ་མགོན་ཀོང་སྤྲུལ་རིན་པོ་ཆེས་དབང་དང་བསྙེན་ཡིག་སོགས་མཛེས་རྒྱན་གསར་སྤྲོས་ལ་དབང་ཆེན་རྗེ་ས་ཆེན་གྱིས་མཁྱེན་བརྩེ་རིན་པོ་ཆེར་ཉེ་བརྒྱུད་བཞུགས་པའི་དབང་ལུང་ཡོངས་རྫོགས། རྩེ་ལེ་སྣ་ཚོགས་རང་གྲོལ་གྱི་བཀའ་འབུམ་ཡོངས་རྫོགས་ཀྱི་ལུང་སོགས་གསན། མཁན་ཆེན་ཀུན་དཔལ་ལས་མི་ཕམ་རིན་པོ་ཆེའི་གཞུང་གི་མཆན་འགྲེལ་སྐོར་དང༌། དབུ་མ་རྒྱན། ཚད་མ་རྣམ་འགྲེལ་ཆེན་པོ་སོགས། མཁན་པོ་སྒྲ་དབྱངས་ལས་སྒྱུ་འཕྲུལ་གསང་བ་སྙིང་པོའི་ཟུར་ལུགས་དང༌། རོང་ཀློང་གི་བཤད་སྲོལ་གཉིས་ཀ་ཞིབ་རྒྱས། དཔལ་སྤུངས་བླ་མ་མཁས་དབང་བཀྲ་འཕེལ་ལས་སྡོམ་གསུམ་དཔག་བསམ་སྙེ་མ་དང༌། ཐུགས་སྒྲུབ་བར་ཆད་ཀུན་སེལ་གྱི་ཞལ་གདམས་སྙིང་བྱང་གི་ལུང་མཁྱེན་ཀོང་མཆོག་གསུམ་ཀུན་འདུས། ལྕེ་བཙུན་སྙིང་ཐིག་གི་དབང་ཁྲིད་ལུང་བཅས་དང༌། གསང་ཐིག་ཡང་དག་སོགས་ཀྱི་དབང་ལུང་དང༌། རྒྱལ་སྲས་འཇམ་མགོན་སྤྲུལ་སྐུ་ལས་ཇོ་ལུགས་སྒྲོལ་དཀར་གྱི་དབང་སོགས་དུ་མ་གསན་པས་མཚོན་མང་དུ་ཐོས་པ་རྒྱ་མཚོའི་ཕ་རོལ་དུ་སོན། ལྔ་རིག་སྨྲ་བ་ཚེ་དབང་རིག་འཛིན་དང༌། རྒྱལ་ཚབ་རིན་པོ་ཆེ། མཁན་ཆེན་ཀུན་དཔལ། ཀཿཐོག་མཁན་པོ་ནུས་ལྡན་སོགས་ལས་རིག་པའི་གནས་མཐའ་དག་ལ་བསླབ་བརྩོན་རྒྱུན་རིང་གནང་བས་འཆད་རྩོད་རྩོམ་པ་གང་ལའང་ཐོགས་པ་མེད། ཁྱད་པར་ཐེག་མཆོག་མཛོད། ཡིད་བཞིན་མཛོད། སྒྱུ་འཕྲུལ་རྩ་རྒྱུད་རྩ་འགྲེལ་ལ་གསན་བསམ་སྒོམ་སྒྲུབ་རྒྱུན་རིང་པོར་གནང་བས་སྔ་འགྱུར་རིག་འཛིན་བརྒྱུད་པའི་ལྟ་སྒོམ་སྤྱོད་པའི་གནད་ལ་ཐུགས་ཤེས་གཏིང་ནས་འཁྲུངས། ཆོས་དབང་བླ་མ་གསང་འདུས། རིག་འཛིན་ཐུགས་ཐིག །རྡོར་སེམས་ཐུགས་ཀྱི་སྒྲུབ་པའི་སྔོན་དངོས་རྗེས་གསུམ། བཀའ་བརྒྱད་བདེ་གཤེགས་འདུས་པ། ཕུར་པ་ཡང་གསང་སྤུ་གྲི། གཤིན་རྗེ་དྲེགས་འཇོམས། ཐུགས་རྗེ་ཆེན་པོ་བདེ་གཤེགས་ཀུན་འདུས་ཕྱི་ནང་གསང་སྒྲུབ། ཨ་ཏི་ཟབ་དོན་སྙིང་པོ། རཏ་གླིང་ཚེ་སྒྲུབ་གསང་འདུས་ཕྱི་ནང་གི་སྒྲུབ་པ། མ་ཏིའི་འཇམ་དཀར། དམ་པའི་སྨྲ་སེང༌། ཕུར་བུའི་ལུགས་ཀྱི་དབྱངས་ཅན་དཀར་མོ། མི་ཕམ་རིན་པོ་ཆེའི་བཀའ་སྲོལ་རྒྱུད་ལུགས་འཇམ་དཔལ་ཞི་བ། འཇམ་མགོན་ཟབ་གཏེར་གྲོ་ལོད་གསང་སྒྲུབ་སོགས་ཕལ་ཆེར་རྒྱལ་ཚབ་རིན་པོ་ཆེ་དང་ལྷན་དུ་ལོ་གསུམ་ཕྱོགས་གསུམ་གྱིས་མཚོན་སྔ་རྗེས་དུ་མར་བསྙེན་སྒྲུབ་ལས་གསུམ་ཞིབ་རྒྱས་མཛད། རྫོགས་པ་ཆེན་པོ་བི་མ་སྙིང་ཐིག་དང༌། མཁའ་འགྲོ་སྙིང་ཐིག་གི་ཁྲིད་སྦྱང༌། ལྕེ་བཙུན་ཆེན་པོའི་ཟབ་ཏིག་དང༌། སྙན་བརྒྱུད་སྐོར་དང༌། མཁའ་འགྲོ་གསང་འདུས་སོགས་འཇམ་མགོན་བླ་མ་གཉིས་ཀྱི་ཟབ་གཏེར་སྐོར་དུ་མའི་བསྙེན་སྒྲུབ་དང༌། ཁྱད་པར་ཟབ་དོན་ཉམས་ལེན་གྱི་སྐོར་ལ་སྨིན་ཁྲིད་རྒྱུན་པར་བསྐྱངས་ཞིང་རྒྱལ་ཚབ་རིན་པོ་ཆེ་དགོངས་པ་རྫོགས་རྗེས་དངོས་ཉམས་རྨི་ལམ་དུ་ཞལ་ཡང་ཡང་གཟིགས་པ་བྱུང༌། ལོ་ཁ་ཤས་མཚམས་རྒྱལ་ཚབ་རིན་པོ་ཆེ་དངོས་སུ་མཇལ་ཏེ་བླ་མ་དང་སློབ་མ་དགོངས་པ་ཐ་དད་མེད་པ་གཅིག་ཏུ་འདྲེས་པའི་ངོ་སྤྲོད་བཏབ་རྗེས་དགོངས་ཀློང་དབྱེར་མེད་དུ་གྱུར། དེ་ནས་ཞལ་གཟིགས་ཀྱི་སྣང་བ་ཡང་མ་བྱུང་ཞེས་གསུངས་པ་ལྟར། གཞན་སེམས་ཤེས་པའི་མངོན་ཤེས་ཐོགས་མེད་དུ་མངའ། ཉིན་གཅིག་རྗེ་ཉིད་ཀྱི་ལྕམ་སྲིང་ཞིག་སླེབས་སོང་ཤི་བ་ཡིན་པ་འདྲ་གསུངས་པས་ཞག་ཁ་ཤས་མཚམས་ནས་བསྔོ་རྟེན་ཞུ་ཡིག་འབྱོར་བས་མཚོན་དེ་འདྲའི་རིགས་དུ་མ་ཡོད། ཞེ་ཆེན་མདུན་རི་སྟག་མགོའི་སྒྲུབ་ཕུག་ཏུ་སྐུ་མཚམས་བཞུགས་པའི་སྐབས་སྒྲུབ་པའི་འཚོ་བ་ཆད་པ་བྱ་རོག་ལ་ཕྲིན་བསྐུར་བ་དགོན་དུ་འབྱོར་བ་དང༌། ཀོང་པོར་ཕེབས་སྐབས་ནགས་ལ་མེ་ཤོར་བ་དང་པོ་གསོལ་འདེབས་སོགས་མཛད་པས་མེ་ཆེས་ཆེར་འབར་སྲོག་ཆགས་མང་དུ་ཚིག་པ་ལ་ཐུགས་སྙིང་རྗེ་ཆེན་པོའི་སྤྱན་ཆབ་བྲུལ་ཏེ་དགོངས་པ་གཏད་པས་སྐད་ཅིག་ཉིད་ལ་མེ་རང་ཞིར་སོང་བ་སོགས་གྲུབ་པའི་རྟགས་མཚན་ཀྱང་བསྟན། རིན་ཆེན་གཏེར་མཛོད་ཀྱི་ཆོས་འཁོར་དང་པོའི་སྐབས་མཁའ་འགྲོ་གསང་འདུས་ཀྱི་དབང་ཁྲིད་གསུངས་པའི་ནུབ་མནལ་ལམ་དུ་ཡེ་ཤེས་མཚོ་རྒྱལ་མཇལ་བ་ཐུགས་ཤིན་ཏུ་ཁྲོས་པས་གསང་བ་ཟབ་མོ་འདི་དག་ཁྱོད་ནས་ཁྱབ་བརྡལ་དུ་སྤེལ་བར་ནོངས་ཞེས་བཀའ་བཀྱོན་ལྟ་བུ་མང་དུ་གནང་བ། རིག་འཛིན་རྩལ་འཆང་གསུམ་གྱིས་སྔ་འགྱུར་བསྟན་པའི་བཙས་སུ་བཞག་པ་ལ་བཀའ་དྲིན་གསོ་བ་དང༌། སྙིགས་དུས་བསྟན་འགྲོ་ལ་ཕན་སེམས་ལས་ཀུན་སློང་ངན་པ་མ་མཆིས་པས་བླ་མ་ལྷ་དང་མཁའ་འགྲོ་ལ་གནང་བ་ཞུས་ནས་བཏོན། ཆོས་ཞུ་བ་པོ་རྣམས་ཀྱང་དད་མོས་ཅན་ལས་ལོག་ལྟ་དམ་ཉམས་མེད་ཁུལ་ཡིན་ཞུས་པས་ཐུགས་བརྩེ་བའི་ཉམས་ཀྱིས་ཞེ་ཆེན་དགོན་འདིར་རིན་ཆེན་གཏེར་མཛོད་ཆོས་འཁོར་ལན་གསུམ་ཚུགས་དགོས། དང་པོ་ནམ་མཁའི་སྙིང་པོའི་སྤྲུལ་པ། གཉིས་པ་བཻ་རོ། གསུམ་པ་བི་མ་མི་ཏྲའི་སྤྲུལ་པས་གསུང་ན་བསྟན་འགྲོ་ལ་ཕན་ངེས་པས་བར་ཆད་ཐམས་ཅད་ངས་སེལ་ཞེས་གསུངས། སྔར་སློབ་མ་རྣམས་ན་བ་དང༌། རྗེ་ཉིད་ཀྱང་སྙུན་པ་སོགས་བྱུང་བ་དེ་ནས་བར་ཆད་མ་བྱུང་ཞེས་སྐྱབས་རྗེ་རབ་འབྱམས་རིན་པོ་ཆེ་ལ་བཀའ་བསྩལ་བ་ཐོས། ཐུགས་དམ་དགོངས་པའི་རྩལ་རྫོགས། གསན་བསམ་སྒོམ་པ་སྤེལ་མར་གནང་བས་ཕྱིའི་མཁས་བཙུན་བཟང་གསུམ། ནང་གི་བསླབ་པ་གསུམ་གྱི་ཡོན་ཏན་རྨད་དུ་བྱུང་བས་སྔ་འགྱུར་རྡོ་རྗེ་ཐེག་པའི་ཆོས་ཀྱི་རྒྱལ་ཐབས་བསྐྱངས། ཁྱད་པར་དབང་དང་སྒྲུབ་ཆེན་སྒྲུབ་མཆོད། ཐ་ན་ཡར་མར་གྱི་ཚེས་བཅུའི་མཆོད་པ་གསོལ་ཀ་དངོས་གྲུབ་རོལ་མཚོ་རྒྱས་འབྲིང་བསྡུས་གསུམ་ཙམ་གསུངས་ཀྱང་རང་ལུགས་སྨིན་གྲོལ་གླིང་གི་ཕྱག་བཞེས་ཁོ་ན་གཙིགས་སུ་མཛད་པས་སྐྱབས་རྗེ་རབ་འབྱམས་རིན་པོ་ཆེ། རྒྱལ་ཚབ་མཆོག་གི་སྤྲུལ་སྐུ་མཆེད་རྣམས་དང༌། དགོན་གྱི་རྡོར་འཛིན། བྱང་འདྲེན་བགྲེས་གཞོན། མཆོད་དཔོན་ཆེ་ཆུང་ཐམས་ཅད་ལ་བཀའ་ཁྲིད་དངོས་བརྒྱུད་ནས་ནན་ཏན་ཆེན་པོས་བསྩལ། མདོར་ན་རྒྱལ་ཚབ་རིན་པོ་ཆེ་དགོངས་པ་རྫོགས་ནས་སྨིན་གྲོལ་ཆོས་ཀྱི་ཕྲིན་ལས་རྗེ་འདིས་གཙོ་བོར་བསྐྱངས་བས་ཞེ་ཆེན་དགོན་མ་ལག་གི་དབུས་ཀུན་ལ་མཁས་བཙུན་བཟང་པོའི་སློབ་ཚོགས་རྒྱ་ཆེར་བྱུང༌། ཁྱད་པར་རང་དགོན་བཤད་སྒྲུབ་ཀྱི་སྡེ་གཉིས་ལ་ཆོས་ཀྱི་རྒྱལ་པོ་སྨིན་གླིང་སྐུ་མཆེད་དང༌། འཇམ་མགོན་མི་ཕམ་རིན་པོ་ཆེ། མཁས་གྲུབ་ཀྱི་དབང་ཕྱུག་རྒྱལ་ཚབ་རིན་པོ་ཆེ་རྣམས་ཀྱི་ཕྱག་བཞེས་ལྟར་ཀུན་མཁྱེན་རོང་ཀློང་གི་བཀའ་སྲོལ་སྒྲ་ཇི་བཞིན་དུ་བསྐྱངས་པས་སྔ་འགྱུར་བསྟན་པའི་སྲོག་རྩ་ཚུགས། བཤད་གྲྭ་ཆེན་པོ་དང་དགོན་གཞུང་གི་སྒྲུབ་མཆོད་ཁག་ལ་ཉམས་གསོས་མཆོད་ཐེབས་རྒྱ་ཆེར་བསྩལ། མཛད་པའི་གཙོ་བོར་སྒྲུབ་པ་ཉམས་བཞེས་དང་ཆོས་འཆད་ཉན་ལ་མཛད་པས་སྐྱབས་མཆོག་རབ་འབྱམས་དྲུག་པ་དང༌། རྒྱལ་ཚབ་རིན་པོ་ཆེའི་མཆོག་སྤྲུལ། སྐུ་དབོན་དགོན་སྟོད་སྤྲུལ་སྐུ། དབོན་སྤྲུལ་སྐུ་ཕྲེང་གསུམ་པ། འབར་ཆུང་སྤྲུལ་སྐུ། གུས་མཁྱེན་སྤྲུལ་མངྒ་ལ་སོགས་ཞེ་ཆེན་དགོན་པ་གཞུང་ཟུར་གྱི་སྤྲུལ་སྐུ། མཁན་སློབ་ཐམས་ཅད་དང༌། མཁས་དབང་བློ་གྲོས་རབ་གསལ། མཁན་པོ་གང་ཤར་དབང་པོ་སོགས་སྡེ་སྣོད་འཛིན་པ། ཞེ་ཆེན་སྒྲུབ་ཆེན་བཅུ་གསུམ་གྱི་བྱེ་བྲག་མགོན་བླ་ཀུན་བཟང་གསང་སྔགས་ཀྱི་སྐྱེ་བ་སྒྲུབ་བརྩོན་བླ་མ་པདྨ་འོད་ཟེར་དང༌། པདྨ་ཚེ་སྒྲུབ་ཞེ་ཆེན་དགོན་གྱི་གྲྭ་བཙུན་སྒྲུབ་པ་པོ་ཆོས་ཉིད་རྒྱ་མཚོ་ཞེས་པ་རྗེའི་ཞལ་སློབ་ཏུ་གྱུར་པ་ཉམས་ལེན་ཅན་ཞིག་ཡོད་པ་སྤྲོས་བཅས་ཚེས་བཅུའི་འཆམ་དཔོན་གྱི་སྐབས་དབང་ཆེན་ཧེ་རུ་ཀའི་ང་རྒྱལ་བཟུང་སྟེ་ཕེབས་པས་ཁྲོམ་ཚོགས་ཐམས་ཅད་རང་དབང་མེད་པར་ས་ལ་སྡོད་མ་ཚུགས་པར་འགྲེངས་ཏེ་གནས་པ་དང༌། རང་ཉིད་ལའང་རིག་པ་ཆོས་ཉིད་ལས་མ་གཡོས་པས་གར་གྱི་རྣམ་འགྱུར་གྱི་རྩིས་གྲངས་སོགས་རྣམ་རྟོག་མེད་ཀྱང་ནོར་འཁྲུལ་མ་བྱུང་བ་སོགས་ཉམས་རྟོགས་རྨད་དུ་བྱུང་བའི་ཀུན་སྤང་རྣལ་འབྱོར་པ་དུ་མ་དང༌། ཀུན་གཟིགས་མཁྱེན་སྤྲུལ་རིན་པོ་ཆེ་ཆོས་ཀྱི་བློ་གྲོས་མཆོག་ནས་ཀྱང་བཀའ་མ་ཚོགས་ཆེན་འདུས་པ་འཇམ་མགོན་མཁྱེན་བརྩེ་རིན་པོ་ཆེ། སོ་ཡེ་ཤེས་དབང་ཕྱུག་ལས་ཉེ་བརྒྱུད་ཀྱི་བརྒྱུད་པ་རྨད་དུ་བྱུང་བའི་དབང་ཆེན་དང༌། བཀའ་བརྒྱད་བདེ་འདུས་ཀྱི་དབང་ཆེན། རབ་འབྱམས་གཉིས་པ་འགྱུར་མེད་ཀུན་བཟང་རྣམ་རྒྱལ་གྱི་བཀའ་འབུམ་པོད་དགུ། རྒྱལ་ཚབ་རིན་པོ་ཆེའི་གསུང་རྩོམ་དུ་མའི་ལྗགས་ལུང་བཅས་གསན་པ་དང༌། རྒྱལ་དབང་ཀརྨ་པ་བཅུ་དྲུག་པ་ཆེན་པོར་མཛོད་བདུན་ཡོངས་རྫོགས་ཀྱི་ལྗགས་ལུང་དང༌། དཔལ་སྤུངས་བྱམས་མགོན་སི་ཏུ་རིན་པོ་ཆེ་པདྨ་དབང་མཆོག །གནས་ནང་དཔའ་བོ་རིན་པོ་ཆེ་དང༌། དཔལ་སྤུངས་མཁྱེན་བརྩེ་སོགས་མཁས་གྲུབ་དུ་མ་ལ་མི་ཕམ་རིན་པོ་ཆེའི་བཀའ་འབུམ་གྱི་ལུང་ཞིབ་རྒྱས། རྒྱལ་སྲས་འཇམ་མགོན་མཆོག་སྤྲུལ་དང༌། སྨིན་གླིང་མཁན་རིན་པོ་ཆེ་སོགས་ལ་རྒྱལ་ཚབ་རིན་པོ་ཆེའི་བཀའ་འབུམ་གྱི་ལུང༌། སྔ་རྗེས་རིན་ཆེན་གཏེར་མཛོད་ཆེན་པོའི་དབང་ཁྲིད་ལན་གསུམ། བཀའ་བརྒྱུད་སྔགས་མཛོད། རྒྱ་ཆེན་བཀའ་མཛོད། ཤེས་བྱ་ཀུན་ཁྱབ། ནང་བརྟག་རྒྱུད་གསུམ། བཀའ་མ་མདོ་སྒྱུ་སེམས་གསུམ། སྨིན་གླིང་ཟབ་གཏེར་སྐོར་དང༌། སྒྲུབ་ཐབས་འདོད་འཇོའི་བུམ་བཟང་གི་དབང་ལུང་སྔ་རྗེས་ལན་དུ་མ། སྙིང་ཐིག་ཡ་བཞིའི་དབང་ཁྲིད་དང༌། རྡོར་སེམས་ཐུགས་ཀྱི་སྒྲུབ་པའི་དབང་ཁྲིད་སོགས་རྒྱུན་མི་ཆད་པར་གསུངས། དགུང་གྲངས་ལྔ་བཅུ་རྩ་དྲུག་བཞེས་པ་བླ་མའི་དགུང་ཀེག་གི་སྐུ་ཚེའི་གེགས་རྐྱེན་སེལ་བ་དང༌། དུས་ཀྱི་འགྱུར་བ་ལ་དགོངས་ཏེ་ཀོང་པོའི་སྦས་གནས་ཐམས་ཅད་ལ་གནས་གཟིགས་དང་བཅས་རྒྱལ་ཚབ་མཆོག་སྤྲུལ་རིན་པོ་ཆེ་དང་ལྷན་རྒྱས་སུ་ཕེབས། རིམ་གྱིས་ལྷ་ལྡན་སྤྲུལ་པའི་གཙུག་ལག་ཁང༌། གདན་ས་ཆེན་པོ་མཚུར་ཕུ་དང༌། གནས་ནང༌། འོག་མིན་ཨོ་རྒྱན་སྨིན་གྲོལ་གླིང་བཅས་ལ་ཕེབས་བཞུགས་རྒྱུན་རིང་པོར་གནང་ནས་མཁས་གྲུབ་སྐྱེས་ཆེན་གྱི་ཚོགས་ལ་སྨིན་གྲོལ་གྱི་ཆོས་སྐྱེས་འབུལ་བ་དང༌། ཐུགས་དམ་གྱི་བཀའ་འཕྲོས་ནང་མའི་མཛད་པའི་ཕྲིན་ལས་ངོ་མཚར་ཆེ་བར་བསྐྱངས་བཞིན་པའི་མཐར་རྒྱ་དམར་གྱི་ཁྲི་མུན་དུ་ཚུད་པས་ཐུགས་དམ་ལ་བོགས་འབྱིན་ཆེ་བར་བྱུང་ཞེས་གསུངས་པ་ཐོས་ཤིང་མཐར་དགོངས་པ་དབྱིངས་སུ་བསྡུས་སྐད་ཐོས་པའོ། །མཁན་པོ་བློ་གྲོས་རབ་གསལ་ནི་སྐྱབས་རྗེ་རྒྱལ་ཚབ་རིན་པོ་ཆེའི་དབོན་བརྒྱུད་དུ་འཁྲུངས། སྐྱེས་ནས་རིང་པོ་མ་ལོན་པར་རྒྱལ་ཚབ་རིན་པོ་ཆེའི་མདུན་བཅར་བས་དབུ་སྐྲ་ཁམས་ཞོ་ལེ་བ་ཡོད་པ་ཕྱག་གི་བྱུག་ནས་བུ་ཆུང་ཁམས་མགོ་འདིས་ཞེ་ཆེན་པའི་བསྟན་པ་ལ་ཕན་ཐོག་པར་འོང༌། མིང་བློ་གྲོས་རབ་གསལ་ཐོགས་གསུངས། སྐུ་ཆུང་ངུ་ནས་ཞེ་ཆེན་ཚོགས་གྲལ་དུ་ཕེབས། ཀོང་སྤྲུལ་རིན་པོ་ཆེའི་ཉེ་གནས་མཛད་དེ་སྨིན་ལུགས་ཀྱི་ཆོ་ག་ཕྱག་ལེན། གར་དབྱངས་རོལ་མོ། གཏོར་བཟོ་དཀར་རྒྱན་སོགས་ལེགས་པར་མཁྱེན། སྐྱབས་རྗེ་རྒྱལ་ཚབ་རིན་པོ་ཆེ་ལས་རྟེན་སྡོམ་པ་གསུམ། གདམས་ངག་རིན་པོ་ཆེའི་མཛོད། སྔ་འགྱུར་བཀའ་གཏེར་སོགས་སྨིན་གྲོལ་ཟབ་རྒྱས་དུ་མ་གསན། དགེ་ཚུལ་གྱི་བསླབ་བྱ་ཕོག་པའི་སྐབས་མཚན་འགྱུར་མེད་བཤད་སྒྲུབ་རྒྱལ་མཚན་དུ་གསོལ། མཁན་ཆེན་ཀུན་དཔལ། དགེ་མང་མཁན་རིན་པོ་ཆེ་སྒྲ་དབྱངས། མཁན་རིག་འཛིན་འོད་ཟེར། ཀཿཐོག་མཁན་ནུས་ལྡན་སོགས་ལས་དབུ་མ་རྒྱན་རྩ་འགྲེལ། ཤེར་འགྲེལ་ཀེ་ཏ་ཀ། མི་ཕམ་རིན་པོ་ཆེའི་བརྒལ་ལན་སྐོར། དབུ་མ། ཤེར་ཕྱིན། འདུལ་མངོན། སྒྱུ་འཕྲུལ་གསང་སྙིང་འགྲེལ་ཆེན་སྐོར་སོགས་ལ་གསན་སྦྱང་ཕུལ་དུ་ཕྱིན། རྒྱལ་ཚབ་མཆོག་སྤྲུལ་བཞི་པའི་ཡོངས་འཛིན་རྒྱུན་རིང་གནང་སྟེ་གསན་བསམ་གཙོས་དམ་པའི་ངང་ཚུལ་གྱི་ཡོན་ཏན་ཡོངས་སུ་རྫོགས་པ་མཛད། མདོ་སྔགས་ཀྱི་གཞུང་རྣམས་གསན་སྦྱང་རྫོགས་པའི་ཚེ་རྒྱལ་ཚབ་རིན་པོ་ཆེའི་མདུན་སྒྱུ་འཕྲུལ་གསང་སྙིང་གི་བཤད་རྒྱུགས་ཕུལ་བས། སྔོན་རབས་ཀྱི་སྔ་འགྱུར་བའི་མཁས་པ་རྣམས་ཚིག་དོན་གཉིས་ཀ་ལ་མཁས་པ་ཡིན། དེང་སང་ཚིག་ལ་མཁས་པ་མང་བས་ཁྱོད་ཀྱང་ཚིག་ལ་མཁས་པ་ཞིག་འོང་བར་འདུག །གང་ལྟར་ཡང་ཞེ་ཆེན་པའི་མཁན་པོ་ཞིག་གི་མིང་བཏགས་པ་ཡིན་གསུངས་ནས་རྗེ་ཉིད་ཀྱི་བཞེས་པའི་པཎ་ཞྭ་རྣ་རིང་ཞིག་གནང༌། དེ་ཉིད་བླ་མའི་གདམས་ངག་ཏུ་གོ་ནས་ཉམས་ལེན་རྩེ་གཅིག་ཏུ་བརྩོན་པ་བསྐྱེད་པའི་སྐབས་གུ་རུ་རིན་པོ་ཆེའི་ཞལ་མཐོང་བའི་རྐྱེན་གྱིས་རྟོགས་པ་ཚད་ལ་ཕེབས། འཇམ་མགོན་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་ལས་ཀྱང་སྙིང་ཐིག་ཡ་བཞི། སྨིན་གླིང་གཏེར་ཆེན་རིན་པོ་ཆེའི་ཆོས་སྐོར་ཡོངས་རྫོགས། ས་སྐྱའི་ལམ་འབྲས་ཀྱི་དབང་ཁྲིད་ཡོངས་རྫོགས་རྒྱལ་ཚབ་མཆོག་སྤྲུལ་དང་ལྷན་དུ་གསན་སྐབས། མཁྱེན་བརྩེ་རིན་པོ་ཆེ་ཐུགས་སྤྲོ་ལ་ཕེབས་སྐབས་སོགས་སུ་བྲག་གཡབ་མཁན་པོ་བློ་གྲོས་སོགས་དང་བརྩད་པས་མཁན་པོས་ཤེར་ཕྱིན་ལ་མཁས་པའི་ཕུལ་དུ་ཕྱིན་པར་འདུག་ཅེས་བསྔགས་བརྗོད་མཛད། ཡོན་ཏན་རིན་པོ་ཆེའི་མཛོད་རྩ་བ་དང༌། མཁན་ཆེན་ཡོན་ཏན་རྒྱ་མཚོའི་འགྲེལ་ཆེན་ཉི་ཟླའི་འོད་ཟེར་པོད་གཉིས་ཀ་ཐུགས་ནས་གསུངས། ཞེ་ཆེན་བཤད་གྲྭར་མཁན་པོ་རྒྱུན་རིང་པོ་དང༌། མདོ་ཁམས་བཀའ་བརྒྱུད་ཀྱི་གདན་ས་ཆེན་པོ་ཁྲ་འགུ་བཤད་སྒྲུབ་ཆོས་གླིང་དུ་ལོ་ལྔ་བཞུགས་ནས་བཤད་གྲྭའི་རྒྱུན་བཙུགས་པར་མཛད་པས། ཞེ་ཆེན་དགོན་གྱི་མཆོག་སྤྲུལ་དང༌། མཁན་པོ་རྣམས་དང༌། ཁྲ་འགུ་སྤྲུལ་པའི་སྐུ་དང༌། བྱང་རྫ་རྒྱུད་དང༌། བལ་ཡུལ། ཤར་ཁུམ་བུ་ཚུན་ཆད་ནས་སློབ་ཚོགས་སྡེ་སྣོད་འཛིན་པ་དུ་མ་བྱུང་བ་དང༌། དེ་ཉིད་ཀྱི་སྐུ་མཆེད་མཁན་པོ་གང་ཤར་དབང་པོ་ཡང་ཐོག་མར་བཙས་པའི་མིང་བྱང་ཆུབ་རྡོ་རྗེ་ཞེས་པ་རྒྱལ་ཚབ་རིན་པོ་ཆེས་བསྩལ་བ་རྫ་རི་འགུལ་གོང་མའི་གསང་མཚན་བྱང་ཆུབ་རྡོ་རྗེ་ཞེས་གྲགས་པས་དེའི་སྤྲུལ་སྐུར་གྲགས། ཆོས་སྒོར་ཞུགས་པའི་མཚན་འགྱུར་མེད་ཚུལ་ཁྲིམས་གནང༌། ཞེ་ཆེན་པའི་བསྒྲིགས་ལམ་ལ་ཞུགས་ནས་ཀཿཐོག་མཁན་ནུས་ལྡན་གཙོ་བོར་གྱུར་པ་ལས་མདོ་སྔགས་རིག་གནས་དང་བཅས་པ་གསན་སྦྱང་མཛད་པས་སྐྱེས་སྦྱངས་ཀྱི་མཁྱེན་པའི་དཀྱིལ་འཁོར་ཡོངས་སུ་རྫོགས་ཏེ། མཁས་པའི་གྲགས་པས་ཁྱབ། ཀོང་སྤྲུལ་རིན་པོ་ཆེ་ལས་སྡོམ་པ་གསུམ། གདམས་མཛོད། རིན་ཆེན་གཏེར་མཛོད་སོགས་མཛོད་ཆེན་ལྔ། སྨིན་གླིང་གཏེར་ཆེན་ཆོས་སྐོར་སོགས་སྨིན་གྲོལ་མཐའ་ཡས་པ་གསན། ཞེ་ཆེན་བཤད་གྲྭའི་མཁན་པོ་ལོ་དུ་མར་མཛད་སྐབས་ཤིན་ཏུ་བསྙུན་ཏེ་གསུང་འབྱོན་མི་ནུས་པར་གྱུར་པ་ལ་ཀོང་སྤྲུལ་རིན་པོ་ཆེས་བཀའ་བསྒོ་བྱིན་རླབས་ཀྱིས་བར་ཆད་བསལ་ཞིང་མཚན་གང་ཤར་དབང་པོར་གསོལ། ཐུགས་དམ་ཉམས་རྟོགས་ཀྱི་རྩལ་རྫོགས་པས་ཀུན་གཟིགས་མཁྱེན་བརྩེ་རིན་པོ་ཆེར་རྟོགས་འབུལ་མཛད་རྗེས་ཞེ་ཆེན་མཁན་པོ་གང་ཤར་མཁས་པར་ཡོངས་སུ་གྲགས་ཀྱང་མཁས་པས་མ་ཚད་སྒོམ་ཆེན་ཀྱང་རེད་འདུག་ཅེས་གུས་ལ་བཀའ་གནང༌། ཟུར་མང་རྣམ་རྒྱལ་རྩེའི་གར་དབང་རིན་པོ་ཆེ། ཟུར་མང་དྲུང་རིན་པོ་ཆེའི་དབུས་རང་དགོན་མ་ལག་གི་སྤྲུལ་སྐུ། མཁན་པོ་དུ་མ་སོགས་བསྟན་པ་འཛིན་པའི་སྐྱེས་བུ་མང་དུ་བྱུང༌། ཕྱིས་ཟུར་མང་བདུད་རྩི་དིལ་དུ་ཕེབས་ནས་བཤད་གྲྭ་གསར་འཛུགས་གནང་ཞིང་སྐུ་ཚེའི་སྨད་དུ་རིག་པ་བརྟུལ་ཞུགས་ཀྱི་སྤྱོད་པས་ཐེག་མཆོག་རྫོགས་པ་ཆེན་པོའི་ཆོས་འཁོར་རྒྱ་ཆེར་བསྐོར་བའི་ཕྲིན་ལས་རྨད་དུ་བྱུང་ཡང་མཁན་ཆེན་སྐུ་མཆེད་གཉིས་ཀ་མཐའ་དམག་གིས་ངན་གཡོས་བཀྲོངས་པར་ཐོས་སོ། །ཞེ་ཆེན་ཀོང་སྤྲུལ་རིན་པོ་ཆེས་འཇམ་མགོན་མི་ཕམ་རིན་པོ་ཆེ་དགོངས་པ་རྫོགས་པའི་གནས་གོ་ཐི་རི་ཁྲོད་དུ་ཕེབས་ནས་མི་ཕམ་རིན་པོ་ཆེའི་གཟིམ་སྤྱིལ་དུ་བཞུགས་ཏེ་གདུང་ཤུགས་ཀྱིས་གསོལ་བ་ཡང་ཡང་བཏབ་ནས་བསྟན་པ་རྒྱས་པའི་སྨོན་ལམ་མཛད་པའི་ནུབ་མནལ་ལམ་མི་ཕམ་རིན་པོ་ཆེ་མཇལ་ནས་ཁྱེད་ལ་རྩེ་གཅིག་ཏུ་གསོལ་བ་བཏབ་ཀྱང་དཔེ་ཆ་འཆད་ཉན་ནུས་པའི་གང་ཟག་སུ་ཡང་མ་བྱུང༌། ཁྱེད་ཀྱི་སྤྲུལ་པ་ཞིག་ཕེབས་དགོས་ཞུས་པས། ངའི་སྤྲུལ་པ་གསུམ་ཞེ་ཆེན་དུ་བཏང་ཡོད་གསུངས་བྱུང་བ་མཁན་པོ་འདི་གཉིས་མིན་ནམ། གཅིག་ངའི་ཚ་པོ་ཤེས་རབ་འགྲན་བྲལ་ཞིག་ཡོད་ཀྱང་ཚེ་ཡི་བར་ཆད་བྱུང་སོང་ཞེས་ཀོང་སྤྲུལ་རིན་པོ་ཆེས་ཞལ་ལས་ཐོས། འཇམ་མགོན་རྡོ་རྗེ་འཆང་རྣམ་གཉིས་ཀྱི་ཐུགས་སྲས་མཁས་གྲུབ་ཀྱི་ཚོགས་རྒྱུ་སྐར་ལྟ་བུ་ལས་ཀུན་གྱི་ཐུ་བོར་བྱོན་ཅིང༌། ཐམས་ཅད་མཁྱེན་གཟིགས་མི་ཕམ་རིན་པོ་ཆེའི་དོན་གྱི་རྒྱལ་ཚབ་ཏུ་ཞལ་ཆེམས་བསྩལ་ཞིང་དགོངས་པ་གཏད་པའི་སྐྱབས་རྗེ་རྒྱལ་ཚབ་རིན་པོ་ཆེ་དང༌། འཇམ་མགོན་མཆོག་སྤྲུལ་ཡབ་སྲས་འདི་གཉིས་ཀྱི་བཀའ་དྲིན་ལས་ཆོས་ཀྱི་རྒྱལ་པོ་ཞེ་ཆེན་པའི་བསྟན་པ་དང༌། ཀུན་མཁྱེན་བླ་མ་མི་ཕམ་རིན་པོ་ཆེའི་བཞེད་སྲོལ་དྲི་མ་མེད་པ་འཛིན་པའི་སྐྱེས་ཆེན་ཀོང་སྤྲུལ་རིན་པོ་ཆེའི་སྐུ་མཆེད་ཞེ་ཆེན་དགོན་སྟོད་སྤྲུལ་སྐུ་ཞེས་དོན་ལ་རབ་འབྱམས་སྐུ་ཕྲེང་གསུམ་པའི་སྐུ་སྤྲུལ་གྱི་བྱེ་བྲག་ཏུ་གྱུར་པ་སྐུ་ཕྲེང་གཉིས་པ་མཁྱེན་རྟོགས་རྨད་དུ་བྱུང་བས་སྨིན་གླིང་གཏེར་ཆེན་རིན་པོ་ཆེའི་ཆོས་སྐོར་ཡོངས་རྫོགས་སྤར་དུ་བསྐྲུན། སྒྲུབ་སྡེ་གསར་ཚུགས་དང་སྒྲུབ་མཆོད་དུ་མའི་མཆོད་རྒྱུན་བསྲིང༌། དགེ་འདུན་སྟོང་ཕྲག་ལོངས་བས་བཀའ་བརྒྱད་ཀྱི་སྒྲུབ་ཆེན་སྨན་སྒྲུབ་བཅས་བཙུགས་པ་སོགས་བསྟན་རྒྱུན་ལ་ཕྲིན་ལས་ཆེ་བར་བྱུང༌། རྒྱལ་སྲས་གཞན་ཕན་མཐའ་ཡས་ཀྱི་དབོན་བརྒྱུད་དུ་འཁྲུངས་པའི་འབར་ཆུང་སྤྲུལ་སྐུ་འགྱུར་མེད་གཞན་ཕན། དབོན་སྤྲུལ་སྐུ་ཕྲེང་གསུམ་པ། ལོ་ཆེན་སྤྲུལ་པའི་སྐུ། མི་ཕམ་རིན་པོ་ཆེའི་མཆོག་སྤྲུལ་གོང་མའི་དབོན་རྒྱུད་དུ་འཁྲུངས་པ་སོགས་ཀུན་ཀྱང་རྟེན་སྡོམ་པ་གསུམ་གྱི་བསླབ་ཁྲིམས་གཙང་བ་སྔ་འགྱུར་བཀའ་མ་མདོ་སྒྱུ་སེམས་གསུམ་རྩ་བ་ཡན་ལག་གི་རྒྱུད་སྡེའི་སྐོར། སྒྲུབ་སྡེ་ལ་རིན་ཆེན་གཏེར་མཛོད་ཆེན་པོ་དང༌། བཀའ་དགོངས་ཕུར་གསུམ། སྙིང་ཐིག་ཡ་བཞི། ཆོས་ཀྱི་རྒྱལ་པོ་སྨིན་གླིང་པའི་བཀའ་སྲོལ་གཏེར་ཁ་གསར་རྙིང་གི་རྩ་བ་གསུམ་གྱི་སྒྲུབ་སྐོར་སྤྱི་བྱེ་བྲག་གི་དབང་ཁྲིད། རྒྱབ་བརྟེན་ཡིག་ཆ་ཡོངས་རྫོགས་བཅས་ཀྱི་བཤད་ཁྲིད། གདམས་ངག་རིན་པོ་ཆེའི་མཛོད། བཀའ་བརྒྱུད་སྔགས་མཛོད། རྒྱ་ཆེན་བཀའ་མཛོད། ཤེས་བྱ་ཀུན་ཁྱབ་རྩ་འགྲེལ། སྒྲུབ་ཐབས་རིན་ཆེན་ཀུན་ལས་བཏུས་པ། སྔ་འགྱུར་བཀའ་མའི་གཞུང་པོད། རྒྱལ་བའི་བཀའ་འགྱུར་རིན་པོ་ཆེ་དང༌། རྙིང་མ་རྒྱུད་འབུམ། ཀུན་མཁྱེན་རོང་ཀློང་རྣམ་གཉིས། སྨིན་གླིང་སྐུ་མཆེད། འཇིགས་མེད་གླིང་པ། དཔལ་སྤྲུལ་རིན་པོ་ཆེ་དང༌། ཀཿཐོག་དགེ་རྩེ་པཎྜི་ཏ། འཇམ་མགོན་མི་ཕམ་རྣམ་རྒྱལ། རྒྱལ་ཚབ་སྐུ་ཕྲེང་གོང་འོག་གི་གསུངས་རྩོམ་གྱིས་མཚོན་པའི་དབང་ལུང་གི་རྒྱུན་དཀོན་ལ་གལ་ཆེ་བའི་རིགས་དང༌། མདོ་སྔགས་རིག་གནས་དང་བཅས་པའི་སྐོར་གསན་སྦྱང་ལེགས་པར་གནང༌། རང་ལུགས་ཀྱི་ལྟ་སྒོམ་སྤྱོད་པའི་རྣམ་གཞག་དང༌། སྒྲུབ་ཕྲིན་གྱི་ཕྱག་བཞེས་རིག་འཛིན་བརྒྱུད་པའི་བཀའ་སྲོལ་མ་ཉམས་པ་མཁྱེན་ཅིང་རྒྱུད་ལུང་མན་ངག་ཀུན་མཐུན་ཀུན་ལས་འཕགས་པ་འོག་མིན་ཨོ་རྒྱན་སྨིན་གྲོལ་གླིང་གི་ཕྱག་རྒྱུན་ཁོ་ན་ཐུགས་ཀྱི་གཙིགས་སུ་མཛད། རྒྱལ་བསྟན་གྱི་སྙིང་པོ་བཤད་སྒྲུབ་ལས་གསུམ་གྱིས་སྤེལ་བ་ལ་ཐུགས་མཐུན་ཁྲིམས་གཙང་བའི་དམ་པའི་སྐྱེས་ཆེན་ཤ་སྟག་ཏུ་བྱོན་པ་དང༌། གཞན་ཞེ་ཆེན་གྱི་དགོན་ལག་ཕུག་དགོན། འཇུ་མོ་ཧོར་དགོན། སིབ་མདའ་བཀྲ་ཤིས་ཆོས་གླིང༌། གཤོང་ནག་དགོན། བྱང་མཚོ་སྔོན་ཕྱོགས་སྒོ་མེའི་སྔགས་དགོན་དུ་མ་སོགས་དགོན་ལག་རྣམས་སུ་བསྟན་ལ་བྱ་བ་ནུས་པའི་སྐྱེས་བུ་དུ་མ་བྱོན་པར་ངེས་ཀྱང་མཚན་དང་རྣམ་ཐར་འོལ་ཚོད་ཀྱིས་ཞིབ་བཀོད་མ་ནུས་པ་བཅས་ཞར་ལས་འཕྲོས་པའོ། །མཐོ་རིས་མདུན་སར་རྩེན་པའི་ལྷ་ཕྲུག་དང༌། །མཛེས་སྡུག་པད་ཚལ་ཉུལ་བའི་བུང་བ་བཞིན། །སྨོན་ལམ་དུས་བབ་འཕགས་ཚོགས་རྣམ་ཐར་དཔལ། །ཕན་ཚུན་འགྲན་པ་བཞིན་དུ་མཛེས་པར་ངོམས། །དེ་ཚུལ་དྲང་པོར་སྨྲ་བའི་གཏམ་འདི་ཡང༌། །གཟུར་གནས་ཆོས་རྗེས་འབྲང་བའི་བློ་ལྡན་ལ། །ལྷ་ཡི་རྔ་སྒྲའི་དབྱངས་སྙན་ཇི་བཞིན་དུ། །ཀུན་དགའི་དུས་སྟོན་སྦྱིན་སྙམ་ལེགས་པར་བྲིས། །བརྗོད་བྱ་རྨད་བྱུང་དམ་པའི་ངང་ཚུལ་དྲི་མེད་གསེར་སྦྱངས་བཙོ་མ་བཞིན། །རྗོད་བྱེད་ཚིག་ཕྲེང་སྒྲོ་སྐུར་བྲལ་བ་དྲང་པོར་སྨྲ་བའི་ངག་གི་རྒྱན། དོན་ལྡན་བགྱི་བའི་རྣམ་དཀར་ཆུ་ཀླུང་རབ་གཙང་བརྒྱད་ལྡན་ལྷའི་ཆུ་བོས། །བསྟན་འགྲོའི་རིན་ཆེན་ས་གཞི་མཛེས་བྱས་ཀུན་ཀྱང་ཚུལ་དེར་འདུན་གྱུར་ཅིག །བདག་ཀྱང་དེང་ནས་ཚེ་རབས་ཀུན་ཏུ་འཁོར་ལོའི་དབང་ཕྱུག་བླ་མ་རྗེའི། །ཞབས་སེན་མེ་ཏོག་ཐོད་དུ་མི་འབྲལ་མཉེས་པ་གསུམ་གྱི་བསྙེན་བཀུར་གྱིས། །དོན་གཉིས་མཐར་ཕྱིན་ཐུགས་ཀྱི་མཛོད་བརྟོལ་དགོངས་ཀློང་གཅིག་ཏུ་བྱང་ཆུབ་ནས། །སྐུ་བཞིའི་གོ་འཕང་བདེ་བླག་འགྲུབ་པའི་བཀྲ་ཤིས་དགེ་མཚན་རྒྱས་གྱུར་ཅིག །ཅེས་པའང་ཁྱབ་བདག་དཔལ་མགོན་བླ་མའི་གསུང་རྡོ་རྗེ་བདུད་རྩིའི་སྐྱེས་ཀྱི་ཆ་ཤས་སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་ཆོས་འབྱུང་ལེགས་བཤད་པདྨ་དཀར་པོའི་རྫིང་བུའི་ཞལ་སྐོང་གི་ཚུལ་དུ་འདི་ལྟར་འབྲི་བར་འདུན་པ་དང༌། རྗེ་བཙུན་བླ་མ་ཡབ་སྲས་ཀྱི་ཞལ་སློབ་དད་བློ་རྨད་བྱུང་འཇིགས་མེད་ཚེ་མཆོག་རྡོ་རྗེ་ནས་ཀྱང་ཡང་ཡང་བསྐུལ་བ་དང༌། སྡེ་སྣོད་འཛིན་པ་མཁན་པོ་ཐུབ་བསྟན་བརྩོན་འགྲུས་ཕུན་ཚོགས་ནས་ཀྱང་མྱུར་དུ་གྱིས་ཞེས་གསུང་བསྐུལ་མཛད་པ་བཞིན། ངེས་གསང་ཆོས་ཀྱི་འབྱུང་གནས་མདོ་ཁམས་ཞེ་ཆེན་པའི་རྡོ་རྗེའི་སློབ་བུའི་ཐ་ཆུང༌། བསྟན་པ་རིས་མེད་ལ་དད་ཅིང་སྔ་འགྱུར་བཀའ་གཏེར་གྱི་རིང་ལུགས་ལ་རྒྱུ་མཚན་ཤེས་པའི་དད་བློ་ཕྲ་མོ་ཐོབ་པ་འཇམ་མགོན་མཁྱེན་བརྩེའི་སྤྲུལ་མིང་འགྱུར་མེད་ཐེག་མཆོག་བསྟན་པའི་རྒྱལ་མཚན་ཕྲིན་ལས་གྲུབ་པའི་སྡེས་ལྷོ་ཕྱོགས་སཱ་ལའི་སྨན་ལྗོངས་དཔལ་ལྡན་འབྲུག་པའི་རྒྱལ་ཁབ་ཀྱི་ས་ཡི་ཐིག་ལེ་སྤ་གྲོ་སྟག་ཚང་སེང་གེ་བསམ་འགྲུབ་ཀྱི་རྡོ་རྗེའི་གནས་ཆེན་གོས་དང་གོང་བ་བཞིན་འདབས་འབྲེལ་བའི་སྐྱེར་ཆུའི་གཙུག་ལག་ཁང་གི་ཉེ་ཞོལ་རང་གནས་བསམ་གཏན་གྱི་ཁང་བུ་ཕུན་ཚོགས་བཀྲ་ཤིས་དགའ་འཁྱིལ་ནས་དབུ་བརྩམས། ཕུན་ཚོགས་ཆོས་ཀྱི་གླིང་གི་སྐྱེད་ཚལ་དུ་ཆུ་བྱའི་གནམ་ལོ་གསར་ཚེས་ཀྱི་དགའ་སྟོན་དུ་གྲུབ་པར་བགྱིས་པ་འདིས་ཀྱང་རྒྱལ་བའི་བསྟན་པ་རིན་པོ་ཆེ་ཡུན་རིང་དུ་གནས་པས་སྙིགས་མའི་ཡིད་ཅན་མཐའ་དག་རྣམ་དཀར་གྱི་དཔལ་འབྱོར་ཕུན་སུམ་ཚོགས་པས་ཕན་བདེའི་དགའ་སྟོན་ཟད་མི་ཤེས་པ་དང༌། བདག་ཀྱང་སྐྱེ་ཀུན་བླ་མ་མཆོག་དང་མི་འབྲལ་བས་སྐུ་གསུམ་བདེ་བ་ཆེན་པོར་ངལ་འཚོ་མཆོག་ཏུ་ཐོབ་པའི་རྒྱུར་ཁོ་ནར་གྱུར་ཅིག །སརྦ་མངྒ་ལྃ། དགེའོ། །།
